הכנסת התשע-עשרה

נוסח לא מתוקן

מושב ראשון

פרוטוקול מס' 23

מישיבת ועדת הכנסת

יום שני, ט"ז בתמוז התשע"ג (24 ביוני 2013), שעה 10:00

סדר היום:

א. בקשת יו"ר ועדה להעברת הצעת חוק מוועדה לוועדה אחרת – בקשת יו"ר ועדת
המדע והטכנולוגיה להעברת הצעת חוק לשינוי סדרי עדיפויות לאומיים (תיקוני
חקיקה להשגת יעדי התקציב לשנים 2014-2013), התשע"ג-2013 – פרק ג': רשויות
מקומיות, מוועדת הכספים לוועדת המדע והטכנולוגיה.

ב. בקשת הממשלה להקדמת הדיון בהצעות החוק הבאות, לפני הקריאה הראשונה:

1. הצעת חוק קביעת הזמן (תיקון מס' 3), התשע"ג-2013 (מ/773)

2. הצעת חוק משק החשמל (תיקון מס' 11), התשע"ג-2013 (מ/755).

נכחו:

חברי הוועדה:

צחי הנגבי – היו"ר

רוברט אילטוב

יצחק הרצוג

אחמד טיבי

יריב לוין

דב ליפמן

אורי מקלב

יפעת קריב

דוד רותם

פנינה תמנו-שטה

שמעון אוחיון

מוזמנים:

מזכירת הכנסת ירדנה מלר-הורוביץ

+-----------------------------------------------------------------+---+---+
|   ------------------------------------------------------------- |   |   |
|   דרור לוינגר   –   משרד הפנים                                  |   |   |
|   ------------- --- ------------------------------------------- |   |   |
|   יהודה ניב     –   מנהל מנהל החשמל, משרד האנרגיה והמים         |   |   |
|                                                                 |   |   |
|   ------------------------------------------------------------- |   |   |
+=================================================================+===+===+
|                                                                 |   |   |
+-----------------------------------------------------------------+---+---+

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

שרון רפאלי

א. בקשת יו"ר ועדה להעברת הצעת חוק מוועדה לוועדה אחרת – בקשת יו"ר ועדת
המדע והטכנולוגיה להעברת הצעת חוק לשינוי סדרי עדיפויות לאומיים (תיקוני
חקיקה להשגת יעדי התקציב לשנים 2014-2013), התשע"ג-2013 – פרק ג': רשויות
מקומיות, מוועדת הכספים לוועדת המדע והטכנולוגיה.

ב. בקשת הממשלה להקדמת הדיון בהצעות החוק הבאות, לפני הקריאה הראשונה:

1. הצעת חוק קביעת הזמן (תיקון מס' 3), התשע"ג-2013 (מ/773)

2. הצעת חוק משק החשמל (תיקון מס' 11), התשע"ג-2013 (מ/755).

היו"ר צחי הנגבי:

בוקר טוב. מספר נושאים על סדר יומנו. הנושא הראשון: בקשה של יושב-ראש ועדת
המדע והטכנולוגיה להעביר את הצעת החוק לשינוי סדרי עדיפויות לאומיים
(תיקוני חקיקה להשגת יעדי התקציב לשנים 2013 ו-2014), התשע"ג-2013 – פרק
ג': רשויות מקומיות, מוועדת הכספים לוועדת המדע והטכנולוגיה.

יושב-ראש ועדת המדע נמצא כאן. רוצה לנמק?

משה גפני:

כן, בוודאי.

אדוני היושב-ראש, אני מודה לך ולצוות שלך שנעתרתם מיד לבקשתי והודעתם
לוועדת הכספים לא לדון בחוק שעוסק בעניין של הרשויות המקומיות - -

היו"ר צחי הנגבי:

רק שתדע שלא עשינו את זה בהתלהבות וברצון. התקנון מחייב אותנו, ואולי כדאי
לתקן את התקנון בעניין הזה כי הבקשה שלך הגיעה שעה לפני כינוס הישיבה.

משה גפני:

אני מציע שתתקנו את התקנון כי יכול להיות שאנחנו נהיה בקואליציה ואתם
באופוזיציה, אז תתקנו כבר את התקנון. כשנגיע שיהיה מסודר.

דוד רותם:

אתם לא תגיעו כל-כך מהר, גפני.

משה גפני:

הרבה דברים שאמרת לא התקיימו.

היו"ר צחי הנגבי:

הוא מדבר על העשור הנוכחי.

משה גפני:

אני מדבר על חודשים, לא על שנים. לפי המצב שלכם, כך זה נראה. לא חשוב,
לשנות את התקנון צריך רוב.

היו"ר צחי הנגבי:

רוב יש.

משה גפני:

- - - צריכים לשנות תקנות. במיוחד שזה משרת אינטרסים ציבוריים.

אני אסביר על מה מדובר. מדובר, אדוני היושב-ראש, רבותי חברי הכנסת, על הצעה
שמלכתחילה היה נראה כאשר היא הונחה ואושרה בקריאה ראשונה על שולחן הכנסת,
כפי שהממשלה הציגה את זה, כאילו מדובר על אירוע חד פעמי היות שהמצב הכלכלי
הוא קשה. ואז הסיכום, לפי החלטת הממשלה, הוא שתושבי דרום תל-אביב, למשל,
יממנו תושבים במקומות אחרים בארץ באמצעות העלאת הארנונה באופן חד-פעמי –
0.3%. במפעלים במקומות כאלה זה גם הרבה מאוד כסף. זה יעבור לאנשים אחרים.
זה דיון בפני עצמו אם זה בסדר או לא בסדר, אבל לא זה נושא הדיון כאן.

לגבי נושא הדיון כאן: לאחר שבדקתי את זה דווקא בשעה האחרונה לפני שכתבתי את
המכתב התברר לי שזה לא אירוע חד-פעמי כפי שהממשלה מציינת, אלא זה הולך
להיות אירוע קבוע, זאת אומרת זה יהיה לנצח. לפי הצעת החוק, מדובר על כך
שבאופן קבוע התושבים ברמת אליהו בראשון לציון ותושבים בשכונת התקווה
בתל-אביב יממנו יישובים אחרים. האוצר לא רוצה לתת את הכסף אז הוא מכניס יד
לכיסם של אנשים ועושה את זה כאירוע קבוע. וזה כבר נושא של הדורות הבאים. זה
לא אירוע של התקציב במצב הזה. לכן אם מדובר על אירוע שעומד לקרות בדורות
הבאים אנחנו מאוד מתמחים בעניין הזה בוועדת המדע והטכנולוגיה בניגוד לוועדת
הכספים. המבט שלנו הוא כל הזמן לדורות הבאים. לכן גם בגלל הסיבה הזאת, וגם
מכיוון שאנחנו מנהלים דיונים על חוקים - -

יפעת קריב:

אז למה ביטלתם את נציבות הדורות הבאים בקדנציה הקודמת? אני לא יכולה
להתאפק.

יריב לוין:

עלתה לי השאלה הזאת - - - עשינו את החוק הזה יחד.

יפעת קריב:

אני לא יכולה להתאפק למרות שאני ממהרת. איך ביטלתם אותו? איך אתה יכול
להגיד את המשפט הזה ולסתור את עצמך?

יריב לוין:

האמת היא שאין סתירה.

היו"ר צחי הנגבי:

כל אחד בכנסת יכול לסתור את עצמו. זה חוק יסוד.

יפעת קריב:

זה חוק יסוד? להפיל גוף, ואז להגיד שאתה בעדו?

היו"ר צחי הנגבי:

משפט סיום לחבר הכנסת גפני.

משה גפני:

לחברת הכנסת יפעת קריב יש לאחרונה הרבה שאלות אליי, ואני דווקא רואה בזה
כבוד גדול. אני טענתי בנציבות הדורות הבאים שהכנסת, תפקידה לדאוג לדורות
הבאים. לכן גם לקחתי את תפקיד יושב-ראש ועדת המדע והטכנולוגיה כדי לדאוג
לדורות הבאים.

דוד רותם:

מה זה מה שאתה לקחת? זה מה שליצמן השאיר לך.

משה גפני:

חבר הכנסת דודו רותם, אתה מפריע לי באופן קבוע.

היו"ר צחי הנגבי:

אל תיקח ללב, זה לא אישי. הוא מפריע לכולנו.

משה גפני:

הדבר האחרון שרציתי להגיד לפני השאלה של חברת הכנסת קריב זה שאנחנו מקיימים
דיון למשל על הקרן להשקעות הרווחים של הגז והנפט. אנחנו מקיימים דיונים
מסודרים, וגם עכשיו אנחנו מקיימים דיון בניגוד לוועדת כספים שהיא מאוד
עמוסה. היא לא מקיימת דיונים רציניים כמו שאנחנו נקיים בוועדת המדע. לכן
לדעתי, צריך לקיים את הדיון הזה בוועדת המדע. אני גם אמרתי אתמול בוועדת
הכספים שאני לא מתכוון, חס וחלילה, נגד יושב-ראש הוועדה, אלא אני מתכוון
בעדי.

היו"ר צחי הנגבי:

תודה. הבה נבחן עד כמה שכנעת את החברים. מי בעד ההצעה של חבר הכנסת גפני?
מי נגד? מי נמנע?

הצבעה

בעד בקשת יו"ר ועדת המדע והטכנולוגיה – 3

נגד – רוב

נמנעים – אין

בקשת יו"ר ועדת המדע והטכנולוגיה לא התקבלה.

משה גפני:

זה כמעט עבר.

היו"ר צחי הנגבי:

בשלב זה לא. הבקשה לא התקבלה.

אנחנו מודים לך ותישאר אתנו כי אתה חבר הוועדה.

משה גפני:

גם בוז'י הצביע.

יצחק הרצוג:

אני תמכתי.

היו"ר צחי הנגבי:

הרוב היה מוחץ.

יצחק הרצוג:

גפני שכנע אותי.

היו"ר צחי הנגבי:

אלא אם כן אנחנו מתייחסים למשקל הסגולי של חבר הכנסת טיבי, אז זה משנה
לחלוטין את תוצאות ההצבעה.

ב. בקשת הממשלה להקדמת הדיון בהצעות החוק הבאות, לפני הקריאה הראשונה:

1. הצעת חוק קביעת הזמן (תיקון מס' 3), התשע"ג-2013 (מ/773)

2. הצעת חוק משק החשמל (תיקון מס' 11), התשע"ג-2013 (מ/755).

היו"ר צחי הנגבי:

אנחנו עוברים לבקשת הממשלה להקדמת הדיון בהצעות החוק הבאות לפני הקריאה
הראשונה: הצעת חוק קביעת הזמן – בנושא שעון הקיץ; והצעת חוק משק החשמל.
מישהו רוצה להתנגד?

יצחק הרצוג:

קודם כול אני לא מבין למה צריך להיענות לבקשת הממשלה. יש הליך חקיקה מוסדר,
ופתאום אני רואה כל מיני חוקים שעולים כמו חוק הסופרים - -

דוד רותם:

בוז'י, אתה יודע שזאת הממשלה?

יצחק הרצוג:

לפני שעבר דין רציפות חוק הסופרים כבר הגיע לדיון. אני לא מבין את התהליך
הזה. זה לא תהליך חקיקה סדור ותקין עם כל החשיבות של הנושאים, שדרך אגב,
בחלקם אני אתמוך.

היו"ר צחי הנגבי:

שאלה ראויה. נקבל את התשובה, בבקשה.

דרור לוינגר:

שמי דרור, אני מהלשכה המשפטית במשרד הפנים.

היו"ר צחי הנגבי:

אתה מדבר על חוק קביעת הזמן.

דרור לוינגר:

כן, כמובן. השר קיבל החלטה, לפי המלצות ועדה – נושא שנמשך כבר זמן רב. גם
לשר וגם לציבור מגיע לקבל ודאות בעניין הזה כבר מהקיץ הקרוב. לכן זה חשוב
מאוד. התיקון הזה הוא בסך הכול תיקון מאוד קטן. על סמך המלצות ועדה מאוד
מנומקות ומפורטות הממשלה קיבלה החלטה, וחשוב לנו לקדם את זה כמה שיותר מהר
כדי לקבל ודאות ולסיים את התיקון הזה שמחכה לא מעט זמן. מכאן הבקשה.

יצחק הרצוג:

למעשה, זה - - - עם החשמל. יש פה כמה חוקים.

היו"ר צחי הנגבי:

זה יידון בוועדת הפנים, אני מניח. לפני ההצבעה נעבור לחבר הכנסת מקלב,
בבקשה.

אורי מקלב:

תודה רבה לך, אדוני היושב-ראש. אני לא האמנתי שבקלות כזאת חשבת שאין מה
להגיד בעניין הזה. אני לא רוצה לדבר על הנושא העקרוני של שעון קיץ. לגופם
של תהליכים, נעשה דבר כאן משהו חסר אחריות בכל התהליך של הכרזה על שינוי
החוק הזה. זה מראה על חוסר בשלות, על רצף של משילות. יש כאן חוסר היגיון,
אבל בעיקר יש כאן השלכה ופגיעה ונזקים למשק, לאנשים שמתעסקים בדברים האלה.
אנשים כבר הדפיסו עשרות אלפי לוחות שנה. לוחות שנה לא מתחילים להדפיס בערב
ראש השנה. כבר מדפיסים את זה ושולחים את זה לחו"ל. יש לזה השלכות ומשמעויות
לא רגילות. אתמול שמעתי את ראש הממשלה וחשבתי שישיבת הממשלה שצריכה לדון
בנושא האיראנים, סוריה וחיזבאללה – כל כך הרבה דברים - ואור לישראל –
המציאו את השמש, המציאו את השעון. הנה, יש מה שלא נעשה 65 שנה, ואנשים יצאו
וידעו - -

היו"ר צחי הנגבי:

מה זה קשור להדפסת לוח השנה?

אורי מקלב:

זה מה שראש הממשלה הודיע אתמול.

היו"ר צחי הנגבי:

מה מודפס בלוח השנה שקשור לדיון?

אורי מקלב:

זמני יציאה, זמני שקיעה – יש לזה משמעויות אמיתיות. לא רק לאנשים דתיים
שכתוב בלוח השנה שצאת השבת תהיה ב-18:30, ובעצם מתברר שצאת השבת ב-19:30,
ומי שמוציא הוא מחלל שבת ממש כשכתוב שצאת השבת ב-18:30. גם אנשים שעושים
מופעים ואירועים וקובעים אותם שעה אחרי צאת השבת כי הם לא רוצים לעשות אותם
בתוך השבת, אתה מכניס אותם לתוך השבת עצמה.

היו"ר צחי הנגבי:

זה לגופה של ההצעה.

אורי מקלב:

אבל אתה רוצה לפטור מחובת הנחה. חובת הנחה נותנת את האפשרות - -

היו"ר צחי הנגבי:

אתה מבקש שהוודאות תהיה לכאן או לכאן. כמה שיותר מהר יהיה דיון ותהיה ודאות
זה יותר נכון.

אורי מקלב:

אבל החומר לא מונח.

היו"ר צחי הנגבי:

מה אנחנו מרוויחים ממשיכה של החוק?

אורי מקלב:

החומר לא מונח, אנשים לא יודעים בכלל שיש.

היו"ר צחי הנגבי:

בוועדת הפנים, לא פה. פה אנחנו לא דנים על החוק.

אורי מקלב:

אבל אני מדבר על תחילתו של תהליך. אני שואל איזו מדינה החליפה 20 פעם שעון
קיץ?

היו"ר צחי הנגבי:

אבל זה לגופו של עניין.

אורי מקלב:

אבל לא יעלה על הדעת שמדינה קבעה לפני חצי שנה חוק שעון קיץ חדש ומחליפה את
זה תוך חצי שעה. איזו מדינה קבעה שעון שלושה חודשים לפני תחילת התחולה של
החוק? שלושה חודשים לפני כן משנים שעון קיץ? לא היה דבר כזה.

היו"ר צחי הנגבי:

כל השאלות האלה – השר יגיע לוועדת הפנים, ויתמודד עם השאלות.

יפעת קריב:

כבוד היושב-ראש, יש ישיבות אחרות.

היו"ר צחי הנגבי:

רבותיי, זה לא מקובל.

יפעת קריב:

גם אנחנו רוצים להגיב לנושא הזה.

אורי מקלב:

אני אסיים משפט. יושב-ראש הסיעה שלי שכנע אותי שוועדת הכנסת היא ועדה מאוד
חשובה. אני אמרתי שלא הייתי חבר בוועדה, אבל השתתפתי בישיבות. זאת לא
הקדנציה הראשונה. הוא אמר לי, לוועדה הזאת יש חשיבות. זאת ועדה שצריכה
להפעיל שיקול דעת - -

היו"ר צחי הנגבי:

לא בנושאים האלה. זה נושא טכני – בקשת הממשלה עולה לדיון.

אורי מקלב:

זה בדיוק הנושא.

היו"ר צחי הנגבי:

אני עובר להצבעה.

אורי מקלב:

בשביל מה צריך - - -

היו"ר צחי הנגבי:

אתה עושה פיליבסטר ללא - -

אורי מקלב:

אבל תן לי את שלוש הדקות שלי.

יפעת קריב:

אנחנו מבקשים הצבעה.

היו"ר צחי הנגבי:

נתתי לך יותר משלוש דקות. אנחנו עוברים להצבעה.

אורי מקלב:

אתה מאבד את הזהות בוועדה שהיא אפילו לא שומעת את השיקולים בעניין הזה.

היו"ר צחי הנגבי:

חבל.

אורי מקלב:

אתה לא שם לב למה שקורה? עד כדי כך?

היו"ר צחי הנגבי:

די. אני לא רוצה לעשות מזה ויכוח. בוא נעבור להצבעה. אתה לא יכול להשתלט על
הדיון, חבר הכנסת מקלב.

אורי מקלב:

הוועדה הפכה לחותמת גומי של הממשלה. ממש ככה.

יצחק הרצוג:

מבחינה משפטית זה מותר?

היו"ר צחי הנגבי:

בוודאי שזה מותר.

יצחק הרצוג:

פטור לפני שהחוק הגיע לכנסת?

היו"ר צחי הנגבי:

את המאבק האופוזיציוני עושים על דברים משמעותיים, לא על דברים טכניים.

אורי מקלב:

חוק עמאר כן היה בכנסת?

יצחק הרצוג:

זה נושא מהותי, תסכים איתי.

יפעת קריב:

אבל אתה בעד.

היו"ר צחי הנגבי:

אני לא מקיים דיון בנושא הזה יותר. בוז'י, נגמר.

אני מעלה להצבעה את החוק הראשון שהעליתי לגבי קביעת הזמן: מי בעד בקשת
הממשלה? מי נגד? מי נמנע?

הצבעה

בעד בקשת הממשלה להקדמת הדיון – 7

נגד – 2

נמנעים – אין

בקשת הממשלה להקדמת הדיון בהצעת חוק קביעת הזמן התקבלה.

היו"ר צחי הנגבי:

7- בעד, 2- נגד, אין נמנעים. הבקשה התקבלה.

הצבעה נוספת לגבי חוק משק החשמל. מי בעד בקשת הממשלה להקדמת הדיון בהצעת
חוק משק החשמל לפני הקריאה הראשונה? מי נגד? מי נמנע?

הצבעה

בעד בקשת הממשלה להקדמת הדיון בהצעת חוק משק החשמל – 7

נגד – 3

נמנעים – אין

בקשת הממשלה להקדמת הדיון בהצעת חוק משק החשמל התקבלה.

היו"ר צחי הנגבי:

בעד- 7, נגד- 3, אין נמנעים. הבקשה התקבלה. אני מודה לכם, הישיבה נעולה.

הישיבה ננעלה בשעה 10:20.
