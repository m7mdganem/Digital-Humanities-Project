הכנסת העשרים

מושב שני

פרוטוקול מס' 126

מישיבת ועדת הכנסת

יום שני, ט"ו באייר התשע"ו (23 במאי 2016), שעה 10:30

סדר היום:

1. קביעת ועדה לדיון בהצעת חוק שעות עבודה ומנוחה (תיקון – סירוב לעבוד
ביום המנוחה השבועי), התשע"ו-2015 – של חה"כ עליזה לביא וקבוצת חברי כנסת
(פ/2372/20)

2. בקשת יו"ר ועדת המדע והטכנולוגיה להקדמת הדיון בהצעת חוק איסור התערבות
גנטית (שיבוט אדם ושינוי גנטי בתאי רבייה) (תיקון מס' 3), התשע"ו-2016
(מ/1039), לפני הקריאה השנייה והשלישית

3. בקשת הממשלה להקדמת הדיון בהצעת חוק להגנת הספרות והסופרים בישראל
(הוראת שעה) (ביטול), התשע"ו-2016 (מ/1044), לפני הקריאה הראשונה.

נכחו:

חברי הוועדה:

דוד ביטן – היו"ר

אמיר אוחנה

ישראל אייכלר

יואב בן צור

צחי הנגבי

מכלוף מיקי זוהר

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

יואב קיש

חברי הכנסת:

עליזה לביא

מוזמנים:

  -----------------------------------------------------------------------
  אורי מקלב        –    יושב-ראש ועדת המדע והטכנולוגיה
  ---------------- ---- -------------------------------------------------
  חן קדם           –    יועצת שרת התרבות והספורט

  רחל ויזל         –    יועצת מנכ"ל משרד התרבות והספורט
  -----------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

1. קביעת ועדה לדיון בהצעת חוק שעות עבודה ומנוחה (תיקון – סירוב לעבוד
ביום המנוחה השבועי), התשע"ו-2015 – של חה"כ עליזה לביא וקבוצת חברי כנסת
(פ/2372/20)

היו"ר דוד ביטן:

אוקיי, סעיף ראשון, אני פותח את הישיבה: קביעת ועדה לדיון בהצעת חוק שעות
עבודה ומנוחה (תיקון – סירוב לעבוד ביום המנוחה השבועי), התשע"ו-2015, של
חה"כ עליזה לביא וקבוצת חברי כנסת. בבקשה, עליזה.

עליזה לביא (יש עתיד):

שלום, אדוני, מה שלומך? בוקר טוב, שיהיה לנו מושב טוב. תודה רבה. אנחנו
מבקשים, ידיד חבר הכנסת זוהר ואני, שההצעה תועבר לוועדת הכספים. הצעת חוק
שמבקשת לאפשר גם לאנשים שאינם שומרי תורה ומצוות שלא לעבוד בשבת. ואנחנו
חושבים שהמקום הראוי לדון בה - - -

היו"ר דוד ביטן:

למה ועדת הכספים?

מכלוף מיקי זוהר (הליכוד):

אני יכול להסביר?

היו"ר דוד ביטן:

כן.

מכלוף מיקי זוהר (הליכוד):

קודם כול, להצעת החוק הזאת יש מרכיבים כלכליים מאוד מאוד משמעותיים. צריכים
להבין, למשל, שנניח בשוק התיירות או בשוק התעשיינים - - -

היו"ר דוד ביטן:

מה, היא יוצרת נזק יותר?

מכלוף מיקי זוהר (הליכוד):

לא, היא יוצרת סיטואציה כלכלית שונה מהמצב הקודם. ויהיו כאלו שטוענים שיש
לה גם השפעות על הכלכלה במדינת ישראל.

עכשיו, מאחר שזאת סוגיה שצריך לבחון אותה גם מבחינה כלכלית, ויש בכוונתנו
לצלול לעומקם של דברים, ויכול להיות גם להחריג מהחוק, משיקולים כלכליים
פרופר, אני חייב לציין, גם אם נחריג מהחוק - - - מסוימים, זאת אומרת נניח
אם נחריג את ענף התיירות מהחוק הזה, או נניח אם נחריג את ענף התעשייה מהחוק
הזה, נחריג אותו אך ורק משיקולי כלכליים גרידא, ולא משיקולים אחרים.

לכן, מאחר שנצטרך לשקול שיקולים כלכליים בהתאם למהות החוק, החוק הזה צריך
להתנהל ולהתדיין בוועדת הכספים.

אמיר אוחנה (הליכוד):

אמרת את המילה כלכליים חמש פעמים. למה לא ועדת הכלכלה?

מכלוף מיקי זוהר (הליכוד):

לא, זה כספיים.

עליזה לביא (יש עתיד):

זה כספיים.

היו"ר דוד ביטן:

בוא נגיד ככה, יש לנו קודם כול בקשה של יושב-ראש ועדת העבודה והרווחה
להעביר את זה לוועדה שלו, וגם המלצת הלשכה המשפטית לוועדת העבודה, הרווחה
והבריאות.

עליזה לביא (יש עתיד):

אבל, אדוני, אני רוצה רק להדגיש, שהדיון שלנו נסב רק על מקצועות ומשלחי יד
שקיבלו היתר לעבוד בשבת. הרי אסור לעבוד בשבת, מי שיכול לעבוד בשבת זה רק
מקומות שקיבלו את ההיתר. ולכן המקומות הללו, גם כשהם מקבלים את ההיתר, גם
כל ההשלכות – הרי אדוני יודע שבשבת מקבלים יותר, קרוב ל-200%, ויש הרבה
מאוד. וזה עניין כספי, יש פה שיקולים כספיים.

היו"ר דוד ביטן:

בכל חוק יש שיקולים כספיים.

עליזה לביא (יש עתיד):

נכון, אבל כאן הם חד-משמעיים. ולכן המקום הנכון לדון בהצעת חוק הזאת, שיש
לה השלכות לא פשוטות, כמו שהציג חברי, אנחנו חושבים שהמקום הנכון זה ועדת
הכספים.

היו"ר דוד ביטן:

מה ההמלצה שלכם?

ארבל אסטרחן:

לעמדתנו אין בכלל ספק שזה חוק שהמקום המתאים לו זה ועדת העבודה. כל הנושא
של שעות עבודה - - -

אמיר אוחנה (הליכוד):

זה הכי הגיוני גם.

ארבל אסטרחן:

הרבה הצעות חוק כוללות שיקולים כלכליים, שיקולים כספיים. בוודאי, זה נדון
בכל הוועדות.

היו"ר דוד ביטן:

מיקי, יש לך בעיה עם ועדת העבודה והרווחה?

יואב קיש (הליכוד):

דברו עם אלאלוף. עזוב, בואו לא נצביע, שידברו עם אלאלוף. אם ישכנעו את
אלי - - -

מכלוף מיקי זוהר (הליכוד):

למה, אלי קובע? חברי הוועדה קובעים.

יואב קיש (הליכוד):

לא, מה זה אלי קובע? ההמלצה של - - -

מכלוף מיקי זוהר (הליכוד):

גם ההמלצות שלהם - - -

היו"ר דוד ביטן:

למה יש לך בעיה עם ועדת העבודה?

מכלוף מיקי זוהר (הליכוד):

בסוף מי שמחליט זה חברי ועדת הכנסת.

יואב קיש (הליכוד):

בסדר, אבל יש לך בעיה עם ועדת העבודה והרווחה?

מכלוף מיקי זוהר (הליכוד):

אני מבקש להביא את זה לפתחה של הוועדה להחליט, להכריע.

עליזה לביא (יש עתיד):

אנחנו חושבים שהמקום הנכון זה ועדת הכספים. אני מזכירה לכם גם את ההתפתחות
של החוק וגם את ההתגלגלות שלו, גם במליאה.

מכלוף מיקי זוהר (הליכוד):

אני אומר ככה, לחברי כנסת שהם חברים בוועדה: הרי החוק הזה, יש פה במקרה
חברי כנסת שרוצים שיהודים שרוצים לנוח בשבת לא ילכו לעבוד בשבת.

היו"ר דוד ביטן:

טוב, רבותי.

מכלוף מיקי זוהר (הליכוד):

רגע, תן לי להשלים משפט. ומאחר שאתם רוצים בזה, אז אתם לא רוצים לקחת את
לוועדה שמראש כנראה לא יאשרו את זה. אתם רוצים שיהודי שלא רוצה לעבוד בשבת
יוכל להגיד: אני לא רוצה לעבוד בשבת.

אמיר אוחנה (הליכוד):

אתה אומר שזה ממניעים לא ענייניים?

מכלוף מיקי זוהר (הליכוד):

אתה תגיד מה שאתה רוצה, אני אגיד מה שאני רוצה, אתה תצביע מה שאתה רוצה,
אני אצביע מה שאני רוצה.

היו"ר דוד ביטן:

קודם כול, זה לא חל רק על יהודים, דרך אגב. ואם ערבי ירצה לנוח בשבת?

עליזה לביא (יש עתיד):

אנחנו מדברים פה על יום המנוחה.

מכלוף מיקי זוהר (הליכוד):

אני מבקש מחברי הוועדה להעלות להצבעה להעביר את זה לוועדת הכספים, ובוא
נצביע על זה.

עליזה לביא (יש עתיד):

כספים.

היו"ר דוד ביטן:

זה חל גם על ערבים או רק על יהודים?

עליזה לביא (יש עתיד):

כן כן, בוודאי.

מכלוף מיקי זוהר (הליכוד):

ערבי שלא רוצה לעבוד ביום המנוחה שלו - - -

עליזה לביא (יש עתיד):

לא, זה יום המנוחה. אני מזכירה לכם את ההיסטוריה של החוק הזה, החוק הזה הרי
בעצם עבר היפוך בכנסת. ועדת שרים לא הסכימה והבאנו את זה והעלינו את זה. יש
פה נושא מאוד מאוד מורכב.

מכלוף מיקי זוהר (הליכוד):

אני מבקש ממך ועדת הכספים. תצביע על זה.

אמיר אוחנה (הליכוד):

חוק שעות עבודה ומנוחה. מה יותר טבעי מעבודת העבודה?

עליזה לביא (יש עתיד):

אבל אתה מבין את הרגישויות. אנחנו רוצים שהחוק הזה יעבור.

אמיר אוחנה (הליכוד):

אני חושב שזה מטעמים לא ענייניים. ככה זה נשמע לי.

עליזה לביא (יש עתיד):

מה לעשות?

אמיר אוחנה (הליכוד):

מה לעשות? להצביע באופן ענייני.

היו"ר דוד ביטן:

כספים יעבירו את זה בלי תיקון. טוב, רבותי, כפשרה נעביר את זה לוועדת
החוקה.

מכלוף מיקי זוהר (הליכוד):

לא לא לא. כספים.

היו"ר דוד ביטן:

כן, זה גם מתאים לחוקה. יש פה עניין, אתה יודע, של זכויות אזרח וכל הדברים
האלה.

עליזה לביא (יש עתיד):

ביטן, לא חוקה, לא חוקה.

היו"ר דוד ביטן:

כספים זה לא הגיוני להעביר את זה. יש בעיה עם זה.

יואב בן צור (ש"ס):

ביטן, אתה יודע כמה דברים לא הגיוניים עשינו בוועדה הזאת?

אורי מקלב (יושב-ראש ועדת המדע והטכנולוגיה):

יש לך מריבה בתוך הליכוד, תלכו עם זה לבית-דין של הליכוד.

מכלוף מיקי זוהר (הליכוד):

מה לעשות? דעותינו לא תמיד זהות בליכוד, כל אחד והעמדות שלו.

רועי פולקמן (כולנו):

ועדת הכנסת.

יואב בן צור (ש"ס):

אתה יודע כמה דברים לא הגיוניים עשינו בוועדה הזאת? כמה חוקים לא הגיוניים
העברנו בוועדה הזאת?

היו"ר דוד ביטן:

הכול הגיוני, כל מה שעשינו היה הגיוני.

יואב בן צור (ש"ס):

אחרי שזה הסתיים זה הגיוני.

מכלוף מיקי זוהר (הליכוד):

תצביע לי על כספים בבקשה.

יואב בן צור (ש"ס):

נעשה הצבעה. נו, מה אתה רוצה?

אמיר אוחנה (הליכוד):

שולי אמרה פה נימוק נכון. מי שמפקח על זה זה לא שר האוצר.

היו"ר דוד ביטן:

אי-אפשר להעביר את זה לכספים. תבחרו: או חוקה או ועדת העבודה והרווחה, מה
שאתם מעדיפים.

מכלוף מיקי זוהר (הליכוד):

זה חשוב שזה יעבור יותר מאשר - - -

היו"ר דוד ביטן:

אתם לא רוצים עבודה ורווחה? נעביר את זה לחוקה.

אמיר אוחנה (הליכוד):

מי לא רוצה עבודה?

היו"ר דוד ביטן:

אני שואל את החבר'ה של - - -

מכלוף מיקי זוהר (הליכוד):

רגע, בוא תעשה סבב שאלות, מי מסכים ועדת הכספים, בוא נראה. נו, מה הבעיה?

היו"ר דוד ביטן:

זה לא שייך פה. דווקא משרד ראש הממשלה רצה ועדת רפורמות, רק שתהיו
בעניינים.

אמיר אוחנה (הליכוד):

ועדת רפורמות דווקא יכול להתאים.

מכלוף מיקי זוהר (הליכוד):

אני רוצה ועדת הכספים. אני מתעקש שזה יהיה בוועדת הכספים. שמה אני יודע
לפתור את הבעיות שיהיו.

אורי מקלב (יושב-ראש ועדת המדע והטכנולוגיה):

תעמיד להצבעה.

היו"ר דוד ביטן:

לא אביא את זה להצבעה. או שתהיה הסכמה - - -

יואב קיש (הליכוד):

דוד, ועדת הכנסת.

מכלוף מיקי זוהר (הליכוד):

דוד, תצביע על - - -

היו"ר דוד ביטן:

לא, ועדת הכספים זה לא יעבור. אני רוצה שהוועדה תהיה עם ראש פתוח. ועדת
הכספים זה לא ראש פתוח.

מכלוף מיקי זוהר (הליכוד):

נו, אז בוא תבדוק, תעשה סבב, תשאל.

היו"ר דוד ביטן:

אני לא מכיר את החוק, שתבין, אבל אני כבר מבין שאם זה יבוא לשם אז תהיה
בעיה. אני רוצה שאם יהיה עניינית תיקונים, אז שיישבו עליהם ברצינות. הבסיס
מקובל עלי, שאם אדם לא רוצה לעבוד בשבת משיקולים שלו בעניין הזה, אז יחליפו
אותו בעובד אחר. לזה אני לא מתנגד ואני לא מתווכח בכלל.

מכלוף מיקי זוהר (הליכוד):

יש לזה השלכות כלכליות.

היו"ר דוד ביטן:

בסדר, ההשלכות הכלכליות הן לא של הממשלה פה, הן של העסקים.

עליזה לביא (יש עתיד):

זה לא – העסקים והתעשיינים ולשכות המסחר.

מכלוף מיקי זוהר (הליכוד):

וגם על הממשלה.

היו"ר דוד ביטן:

הממשלה היום, דרך אגב, לא מחייבת. אם אתה לא רוצה לעבוד בשבת, אתה לא עובד
בשבת, לא ברשות מקומית ולא בממשלה.

אמיר אוחנה (הליכוד):

אגב, כל דבר שנוגע לחוק שעות עבודה ומנוחה יש לו היבטים כלכליים.

היו"ר דוד ביטן:

זה קיים היום, לא צריך חוק ולא צריך בטיח. חבר'ה, זה מתאים גם לחוקה. יש פה
בעיות של זכויות אדם וכל הדברים האלה, חופש דת וכל הדברים האלה.

מכלוף מיקי זוהר (הליכוד):

חוקה לא.

היו"ר דוד ביטן:

רוצים ועדת רפורמות?

אורי מקלב (יושב-ראש ועדת המדע והטכנולוגיה):

ככה נראה שהליכוד - - - לא מאוחד. אולי תפסיקו עם הביזוי הזה?

קריאה:

אתה לא רוצה להעלות להצבעה ועדת הכספים?

היו"ר דוד ביטן:

שמה?

אורי מקלב (יושב-ראש ועדת המדע והטכנולוגיה):

את המריבה בתוך הליכוד.

היו"ר דוד ביטן:

נו, מה אעשה? אין פה ביזוי. אין ביזוי, יש פה דיון. לא כל דיון הוא ביזוי,
עם כל הכבוד.

אורי מקלב (יושב-ראש ועדת המדע והטכנולוגיה):

הדיון הוא בסדר. אבל זה נעשה עכשיו - - -

מכלוף מיקי זוהר (הליכוד):

בוא נבדוק.

היו"ר דוד ביטן:

ביום האחרון שלי אתה רוצה שאפסיד בהצבעה?

מכלוף מיקי זוהר (הליכוד):

אני אבל רוצה. בוא תבדוק, תשאל את האנשים.

היו"ר דוד ביטן:

לא לא.

מכלוף מיקי זוהר (הליכוד):

תעשה סבב שאלות, מה זאת אומרת? תבדוק.

יואב קיש (הליכוד):

ואז מה? יעשו לו רוויזיה.

מכלוף מיקי זוהר (הליכוד):

תבדוק. לא תהיה רוויזיה.

היו"ר דוד ביטן:

אני יודע מה אני מדבר. תאמין לי, יש לי ניסיון בעין, אין לך ר וב.

מכלוף מיקי זוהר (הליכוד):

אתה יכול לבדוק בבקשה? תבדוק.

היו"ר דוד ביטן:

טוב.

מכלוף מיקי זוהר (הליכוד):

אתה אפילו לא בודק.

היו"ר דוד ביטן:

מספיק, נו, עזוב. אני לא צריך לבדוק, אני רואה את זה.

מכלוף מיקי זוהר (הליכוד):

מה יש לראות? כל החבר'ה פה מצביעים בעד.

היו"ר דוד ביטן:

לא כולם חברים. אייכלר וזה זה אחד. אתה לא מבין? מה אתה מסתכל פעמיים? אז
הנה: אחד, שתיים, שלוש, ארבע.

מכלוף מיקי זוהר (הליכוד):

מה זה משנה? אייכלר ובן צור, אני - - - וגם שולי. ואתה וקיש. נגמר הסיפור.

היו"ר דוד ביטן:

שולי לא. היא לא רצתה בוועדת - - -

יואב בן צור (ש"ס):

גם רועי. רועי גם אתנו.

מכלוף מיקי זוהר (הליכוד):

שולי, לא תצביעי על ועדת הכספים? היא אומרת שהיא לא יודעת.

היו"ר דוד ביטן:

לא, עזוב, זה לא הולך כוחני.

מכלוף מיקי זוהר (הליכוד):

מה יש כוחני? הצבעה.

היו"ר דוד ביטן:

טוב, אעבור לסעיף הבא. רבותי, אני עובר לסעיף הבא, בינתיים שהיוזמים יבחרו
בין ועדת העבודה והרווחה, ועדת הרפורמות או ועדת החוקה. טוב. אני מוכן ללכת
אתכם. מה שתבחרו, מקובל עלי.

מכלוף מיקי זוהר (הליכוד):

אני לא רוצה, לא ועדת החוקה ולא ועדת רפורמות.

2. בקשת יו"ר ועדת המדע והטכנולוגיה להקדמת הדיון בהצעת חוק איסור התערבות
גנטית (שיבוט אדם ושינוי גנטי בתאי רבייה) (תיקון מס' 3), התשע"ו-2016
(מ/1039), לפני הקריאה השנייה והשלישית

היו"ר דוד ביטן:

אני עובר לסעיף 2 כרגע בינתיים: בקשת יושב-ראש ועדת המדע והטכנולוגיה
להקדמת הדיון בהצעת חוק איסור התערבות גנטית (שיבוט אדם ושינוי גנטי בתאי
רבייה) (תיקון מס' 3), התשע"ו-2016, לפני קריאה שנייה ושלישית. אתה רוצה
להסביר, מקלב?

אורי מקלב (יושב-ראש ועדת המדע והטכנולוגיה):

תודה רבה, אדוני היושב-ראש. חברי חברי הכנסת, הסבר בקצרה. אנחנו מבקשים
פטור מחובת הנחה להצעת חוק ממשלתית.

יואל חסון (המחנה הציוני):

חבר הכנסת קיש, אני מקווה שאתה עושה חפיפה טובה עם היושב-ראש.

יואב קיש (הליכוד):

יואל, אחרי התכתובות שלנו ב"טוויטר", אני מציע לך קצת להוריד את הטונים.

יואל חסון (המחנה הציוני):

אני דווקא חושב שצריך להעלות את הטונים, למה להוריד? אולי באת עייף למושב
הזה.

יואב בן צור (ש"ס):

יואל, איזה שר אתה מקבל?

יואל חסון (המחנה הציוני):

שר הטבעות.

היו"ר דוד ביטן:

איך קראו להוא משר הטבעות – סמולר?

אורי מקלב (יושב-ראש ועדת המדע והטכנולוגיה):

אדוני היושב-ראש, הצעת החוק הזו היא בעצם הוראת שעה. הוראת השעה, פג התוקף
שלה היום, ב-23 במאי. אנחנו מבקשים, אם כן, להניח את זה היום, כדי שנוכל
לתת תוקף לחוק שאישרנו אתמול לקריאה שנייה ושלישית, להארכה שלו בוועדת
המדע, לאור זאת שיש מחקרים שנעשים היום בבתי-חולים ובעוד מקומות כאלה, ואם
לא נאשר את החוק הזה, בעצם הם יעבדו והם יחקרו שלא כחוק.

היו"ר דוד ביטן:

בסדר.

אורי מקלב (יושב-ראש ועדת המדע והטכנולוגיה):

אני רק רוצה לציין, אדוני היושב-ראש, שהפעם לא הממשלה עיכבה את זה, דווקא
הוועדה עיכבה את זה. רצו להביא את זה בסוף המושב הקודם, וביקשתי לא להביא
את זה, החוק היה מספיק חשוב לא להביא אותו בחטף, כי לחברי הכנסת בימים
האחרונים היה עומס, שיוכלו לבוא ולהיות בדיון. ואכן הייתה באמת ועדה מלאה,
והצבענו פה אחד בעד הארכת התוקף של החוק בעוד ארבע שנים. אודה לכם אם תאשרו
פטור מחובת הנחה.

היו"ר דוד ביטן:

אני מבין שכולם מסכימים לזה, נכון? איפה הלכו, סיעת המחנה הציוני?

אורי מקלב (יושב-ראש ועדת המדע והטכנולוגיה):

להתייעצות. יש סיעה? אולי זה השליש שלא נמצא.

היו"ר דוד ביטן:

טוב, מי בעד? מי נגד?

איילת נחמיאס ורבין (המחנה הציוני):

אנחנו מתנגדים לפטור מחובת הנחה.

היו"ר דוד ביטן:

הבנתי. מי נמנע?

אורי מקלב (יושב-ראש ועדת המדע והטכנולוגיה):

במקרה הזה הממשלה הייתה בסדר.

הצבעה

בעד פטור מחובת הנחה לפני קריאה שנייה ושלישית – רוב

נגד – מיעוט

פטור מחובת הנחה אושר.

היו"ר דוד ביטן:

רוב מוחלט.

איילת נחמיאס ורבין (המחנה הציוני):

מקלב, אני רוצה להגיד לך, רק בגללך קשה לי להצביע נגד.

היו"ר דוד ביטן:

אבל זה הנושא שאין בעיה.

3. בקשת הממשלה להקדמת הדיון בהצעת חוק להגנת הספרות והסופרים בישראל
(הוראת שעה) (ביטול), התשע"ו-2016 (מ/1044), לפני הקריאה הראשונה

היו"ר דוד ביטן:

בקשת הממשלה להקדמת הדיון בהצעת חוק להגנת הספרות והסופרים בישראל (הוראת
שעה) (ביטול), התשע"ו-2016, לפני קריאה ראשונה. מי הנציג של המשרד?

רחל ויזל:

אני.

היו"ר דוד ביטן:

את רוצה להסביר בכמה מילים? בבקשה. מה הדחיפות גם תסבירי לנו. תציגי את
עצמך לפרוטוקול.

רחל ויזל:

שלום, אני יועצת של מנכ"ל המשרד, וחן היא היועצת של השרה.

חוק הספרים, כידוע, הוא מלכתחילה היה הוראת שעה שהייתה אמורה להתבטל אחרי
שלוש שנים. כשהשרה באמת נכנסה לתפקיד היו פניות - - -

מכלוף מיקי זוהר (הליכוד):

ועדת העבודה והרווחה, בסדר.

אמיר אוחנה (הליכוד):

אני חושב שזה צריך להגיע לכספים.

קריאה:

איזה נודניק.

היו"ר דוד ביטן:

באמת, זה רעיון טוב להעביר את זה לכספים. נקבל החלטה כזאת: שזה יעבור
לכספים כשיתחלף היושב-ראש. אז כמה זמן אנחנו מעכבים את זה? 100 שנה. הוא
יהיה יושב-ראש עוד 100 שנה גם.

עליזה לביא (יש עתיד):

תשמע, אנחנו למודי קרבות עם החוק הזה. זה חוק לא פשוט. יש לנו שרים
שמתנגדים לחוק הזה, כמו שאתה יודע, זה לא עבר לוועדת שרים.

היו"ר דוד ביטן:

משרד הכלכלה מתנגד.

אמיר אוחנה (הליכוד):

אדוני, הפרענו לגברת.

היו"ר דוד ביטן:

בגלל ההשפעות שיש לזה על עסקים, לא בגלל שהם מתנגדים באופן אינהרנטי לחוק
הזה. כן.

רחל ויזל:

כמו שאמרתי, מראש החוק היה הוראת שעה, שהייתה אמורה לפוג לאחר שלוש שנים.
כשהשרה נכנסה לתפקיד היה גל עצום של פניות מכל הכיוונים האפשריים לבטל את
החוק מהרבה מאוד סיבות, בעיקר מן ההיבט הזה, שסופרי הביכורים מאוד מאוד
נפגעו כיוון שהספרים החדשים היו במחירים מופקעים, גם ספרות הילדים. והיא
החליטה להקים איזושהי ועדה מייעצת, באמת שתייעץ לה ותבחן את השוק, ככה גם
לאחר שעברנו כברת דרך מאז שהוא חוקק.

היו"ר דוד ביטן:

טוב, הבנו.

אמיר אוחנה (הליכוד):

מה שהוכח זה שהחוק המיותר הזה הביא להתייקרות של מחירי הספרים ולא להוזלה.

היו"ר דוד ביטן:

נכון. והדחיפות נובעת מזה שאנחנו לפני שבוע הספר.

רחל ויזל:

בדיוק.

היו"ר דוד ביטן:

אוקיי, הבנו.

יואב קיש (הליכוד):

אני רוצה להגיד כמה מילים.

היו"ר דוד ביטן:

אבל קצר.

עליזה לביא (יש עתיד):

לא, זה גם למבחר הספרים שהגיעו לחנויות, שנשארו בחנויות.

יואב קיש (הליכוד):

אני רוצה להגיד כמה מילים. קודם כול, כמובן שאני בעד ביטול חוק הסופרים,
כפי שהגשתי ראשון את ההצעה הטרומית שלי שאושרה. יש לי בעיה אחת עם ההצעה
הממשלתית, כפי שראיתי אותה, שאתם עדיין משאירים את הקנסות שהוטלו, קנסות לא
צודקים על מי שמכר ספרים בזול.

חן קדם:

כל החוק מבוטל.

יואב קיש (הליכוד):

אז אני מבקש שתקפידו על זה.

רחל ויזל:

פנו ממשרד הכלכלה, זה לא תיקון שלנו. אסביר לך אחר כך.

היו"ר דוד ביטן:

רגע, עם כל הכבוד, אנחנו לא נכנסים ללשון החוק.

יואב קיש (הליכוד):

אוקיי, לא ניכנס. אז אני אומר רק את ההערה שלי. הערה שלי: חוק לא צודק
שמבוטל, קנסות לא צודקים צריכים להיות מבוטלים. תודה רבה.

היו"ר דוד ביטן:

כן, איילת.

איילת נחמיאס ורבין (המחנה הציוני):

אני רוצה רגע לומר משהו ברמה העקרונית. אתה יודע את הגישה שלנו בנושא פטור
מחובת הנחה.

היו"ר דוד ביטן:

אני יודע.

איילת נחמיאס ורבין (המחנה הציוני):

ואני מוכרחה להגיד משהו על החוק. עמדתי, אגב, לא בהכרח כעמדת סיעתי בעניין
החוק עצמו. אבל אני רוצה להגיד משהו מאוד מאוד חשוב בעיני. לפני שהחוק
מונח, ואמרתי את זה גם עכשיו לחן, ובאמת אני מעריכה את העבודה שנעשתה
בעניין הזה, אני חושבת שמאוד מאוד חשוב שנדע מה היה בוועדה, גם בגלל אי
ההסכמות. אגב, אי ההסכמות בעיני הן מאוד מאוד - - -

היו"ר דוד ביטן:

אז זה דיון בוועדה. נעביר לוועדה ו - - -

איילת נחמיאס ורבין (המחנה הציוני):

לא, סליחה. דוד, תקשיב שנייה, התנהלה ועדה משך שנה – אני צודקת, חן, שנה?

קריאה:

קצת פחות.

חן קדם:

כשנה.

איילת נחמיאס ורבין (המחנה הציוני):

כשנה התנהלה ועדה. לדעתי, יואב, היית מעורב בעבודת הוועדה, נכון? באיזושהי
צורה.

יואב קיש (הליכוד):

הייתי מעורב, כן.

איילת נחמיאס ורבין (המחנה הציוני):

אני אומרת לכם, יש פה משהו בעל חשיבות, שהוא מעבר אפילו לעניין הפטור מחובת
הנחה, כי מדובר בכל מקרה בעניין שהוא חשוב בעיני כולם.

יואב קיש (הליכוד):

אבל זה ייעשה בוועדת החינוך, איילת, מה הבעיה?

היו"ר דוד ביטן:

מה זה פטור? אם לא ניתן פטור אז ביום שני הבא זה יהיה. זה לא יעכב את הדיון
בחוק.

איילת נחמיאס ורבין (המחנה הציוני):

כשאתם מבקשים פטור מחובת הנחה בחוק שהוא משמעותי בעיני כל מי שספרות חשובה
לו, חשוב שנדע אם במשרד נעשתה עבודה שעל בסיסה באה השרה - -

היו"ר דוד ביטן:

נעשתה עבודה, ודאי שנעשתה.

איילת נחמיאס ורבין (המחנה הציוני):

תנו לי לסיים. - - שעל בסיסה ביקשה השרה את הפטור מחובת הנחה. אני חושבת
שהיה ראוי מבחינה ציבורית שנדע - - -

היו"ר דוד ביטן:

אוקיי, איילת. אל"ף, אני לא רואה בעיה, כיוון שבאמת זה דחוף. אם רוצים לבטל
עדיף שיבוטל לפני שבוע הספר. ובי"ת, סדר-היום היום הוא לא סדר-יום ארוך,
ולכן אם היה ארוך מאוד יכולנו להתחשב בעניין. הוא לא ארוך, אז גם ככה נסיים
מוקדם. אז זה שנוסיף סעיף בסדר-היום זה לא נורא.

איילת נחמיאס ורבין (המחנה הציוני):

אני מדברת על העיקרון.

היו"ר דוד ביטן:

מי בעד לתת פטור מחובת הנחה לפני קריאה ראשונה? מי נגד?

קריאה:

מרב.

מרב מיכאלי (המחנה הציוני):

נגד.

היו"ר דוד ביטן:

את נגד. שלושה נגד. מי נמנע?

אחמד טיבי (הרשימה המשותפת):

ארבעה נגד.

יואל חסון (המחנה הציוני):

ארבעה נגד.

היו"ר דוד ביטן:

ארבעה נגד.

הצבעה

בעד פטור מחובת הנחה לפני קריאה ראשונה – רוב

נגד – מיעוט

פטור מחובת הנחה אושר.

היו"ר דוד ביטן:

עכשיו, דבר נוסף, אני רק אומר לאנשים שאם ייחתם ההסכם בין הליכוד לישראל
ביתנו אז נכנס עוד היום עוד ישיבה על מנת להתחיל את המושב מחר יותר מוקדם.
אז קחו את זה בחשבון, שאזמן עוד ישיבה עד שעה 16:00.

ארבל אסטרחן:

בגלל 24 שעות.

היו"ר דוד ביטן:

כן כן, ההצבעה 24 שעות, אבל לא הדיון יכול להיות.

אחמד טיבי (הרשימה המשותפת):

אני מציע לנציגי המפסידים לא לצפות במשחקי כדורגל.

צחי הנגבי (הליכוד):

ביטן.

היו"ר דוד ביטן:

מה? אתה הולך למשחק היום?

צחי הנגבי (הליכוד):

תודיע להם שמחר יש גמר גביע, אנחנו צריכים לנקום בסח'נין על מה שהם עשו
לנו.

היו"ר דוד ביטן:

נכון.

אחמד טיבי (הרשימה המשותפת):

היידה באר-שבע. קבוצת פריפריה רב-תרבותית - - -

היו"ר דוד ביטן:

רק שתדע, מכל המאבק הזה שהיה עם המחנה הציוני הייתי מבסוט ממשפט אחד שאמר
אחמד טיבי, שבכל ה עולם האופוזיציה מפילה את הממשלה, ופה הממשלה הפילה את
האופוזיציה.

יואל חסון (המחנה הציוני):

אחמד, אתה בעדנו או נגדנו? אחמד, אתה בעדנו או נגדנו? מה יהיה?

1. קביעת ועדה לדיון בהצעת חוק שעות עבודה ומנוחה (תיקון – סירוב לעבוד
ביום המנוחה השבועי), התשע"ו-2015 – של חה"כ עליזה לביא וקבוצת חברי כנסת
(פ/2372/20)

היו"ר דוד ביטן:

על הסעיף הראשון יש הסכמה. גם הייעוץ המשפטי אומר ועדת העבודה והרווחה, גם
יש לנו בקשה מהיושב-ראש, וגם המציעים מסכימים. אז מי בעד שזה יעבור לוועדת
העבודה והרווחה? מי נגד?

הצבעה

בעד העברת הדיון בהצעת החוק לוועדת העבודה, הרווחה והבריאות – פה אחד

העברת הדיון לוועדת העבודה, הרווחה והבריאות אושרה.

היו"ר דוד ביטן:

תודה רבה. פה אחד.

הישיבה ננעלה בשעה 11:02.
