פרוטוקולים/ועדת הכנסת/7317

ירושלים, כ"ד בחשון, תשס"ד

19 בנובמבר, 2003

הכנסת השש-עשרה נוסח לא מתוקן

מושב שני

פרוטוקול מס' 64

מישיבת ועדת הכנסת

יום רביעי, י"ז בחשון התשס"ג (12 בנובמבר 2003), שעה 10:20

סדר היום: קביעת ועדות לדיון בהצעת חוק המדיניות הכלכלית לשנת הכספים 2004

(תיקוני חקיקה) התשס"ד – 2003.

נכחו:

חברי הוועדה: רוני בר-און – היו"ר

גדעון סער

רוחמה אברהם

עמרי שרון

ענבל גבריאלי

יולי אדלשטיין

מיכאל גורולובסקי

דניאל בנלולו

דליה איציק

דני יתום

שלום שמחון

רוני בריזון

רשף חן

יאיר פרץ

נסים דהן

יורי שטרן

שאול יהלום

אבשלום וילן

מאיר פרוש

דוד טל

אחמד טיבי

אורית נוקד

יצחק הרצוג

יועצת משפטית: אנה שניידר

מנהל/ת הוועדה: אתי בן-יוסף

קצרנית: איה לינצ'בסקי

קביעת ועדות לדיון בהצעת חוק המדיניות הכלכלית לשנת הכספים 2004 (תיקוני
חקיקה) התשס"ד – 2003.

דוד טל:

אדוני היו"ר, היחס הזה לחברי הכנסת בלתי נסבל, אנחנו מחכים פה כבר ¾ שעה
בגלל מה? בגלל שאורי יוגב לא הגיע שבוע שעבר ולפני שבועיים?

היו"ר רוני בר-און:

אתה צודק. אני מתכבד לפתוח את ישיבת ועדת הכנסת מס' 64. אני מתנצל בפני כל
החברים על כל הדחיות שהיו, בניהם הדחיות קבלתם עליהם התרעה מוקדמת על דרך
של הודעה וגם על הדחיות שהתהוו כל עוד נסינו כמיטב יכולתנו, כפי שאפרט
להלן, להגיע לאיזושהי הסכמה. אני מתנצל, זה לא בסדר, אבל לפעמים יש הכרח לא
יגונה להגיע ככל שניתן להסכמות ואילוצים שאין לנו שליטה בהם.

על סדר היום שלנו, וכנראה שלא נדון בדברים האחרים נוכח העובדה יש לנו מליאה
בעוד פחות מ- 35 דקות. קביעת ועדות לדיון בהצעת חוק המדיניות הכלכלית לשנת
הכספים 2004, תיקוני חקיקה התשס"ד-2003.

אני מתנצל בפני יושב-ראש הכנסת שהוועדה מתנהלת כרגע כאשר הוא עסוק בפגישה
עם ראש ממשלת סלובקיה, הוא לא יכול היה להיות פה ואני מתנצל בפניו.

התהליכים שקדמו למה שנביא לכאן בפניכם כהצעה הם כדלהלן, קודם כל יושב-ראש
הכנסת ניהל מגעים עם משרד האוצר ואנחנו מברכים אתו על כך ומודים לו. היו לו
כל מיני הישגים בעניין הזה ואנחנו לקחנו את המשך ניהול המשא ומתן מהמקום
שיו"ר הכנסת הגיע אליו, ועל כך נתונה תודתה של הוועדה בשמי, ותודתו של צוות
המשא ומתן.

בימים האחרונים ניהלנו משא ומתן ושיחות עם כמה וכמה גורמים...של מי הטלפון?
יש גבול לכל דבר.

דוד טל:

אם אפשר לאחר ¾ שעה אפשר גם לדבר בטלפון.

היו"ר רוני בר-און:

התנצלתי על זה, אני צריך לעשות עוד משהו?

דוד טל:

הטלפון ביקש להעביר את התנצלותו.

היו"ר רוני בר-און:

לקראת הדיון קבלתם קונטרס שהכינה היועצת המשפטית שבו היא פרקה את החוק
לגורמיו, פרטה את החוקים שיש לתקן, קבעה מהי הוועדה המוסמכת על פי תקנון
הכנסת והעירה הערות לגבי התנהלות בעבר. החומר הזה מונח בפניכם, מצוות אנשים
מלומדה, אתם יודעים, אני יודע וגם היועצת המשפטית יודעת, שאף פעם מה שכתוב
בקונטרס לא היה בסיס לסיכום הסופי, ההפך מכך הוא הנכון. ככל שהצלחתי לבדוק
בעבר, כמעט באופן טוטאלי הועברו החוקים האלה לוועדת הכספים.

בפעם האחרונה עשינו את זה בתכנית הכלכלית במאי, ואנחנו שבים ועושים את זה
עכשיו. אנחנו מפצלים ככל שניתן את החוק לוועדות הרלוונטיות. קיימנו פגישות
עם יושבי ראש הוועדות הרלוונטיות, עם יורי שטרן, שהוא גם יושב-ראש סיעה וגם
יושב-ראש ועדת הפנים ואיכות הסביבה, עם יושב-ראש ועדת החינוך, יחד עם
יושב-ראש הסיעה, חבר הכנסת רשף חן, ואנחנו מודים גם ליו"ר ועדת הפנים
ואיכות הסביבה, גם ליו"ר ועדת החינוך, ובמיוחד ליו"ר סיעת שינוי על תרומתם
לאפשר את ההצעה שנציע מיד.

קיימנו ישיבה עם יושב-ראש סיעת המפד"ל, חבר הכנסת שאול יהלום, שהוא גם
יושב-ראש ועדת העבודה הרווחה והבריאות. שמענו את דרישותיו וטענותיו, הצענו
את ההצעות שעל דעת האוצר, על דעת יושב-ראש הקואליציה ועל דעתי אני, ואני לא
יכול לומר שהגענו להסכמה. נציג את ההצעה שלנו כפי שהצענו לו, ואני מניח
שימשיך להתנהל משא ומתן ואם נגיע לפתרון אחר נשוב לכנס את הוועדה.

קיימנו ישיבה יחד עם חברי מהאופוזיציה, יושב-ראש האופוזיציה בפועל, אם מותר
לי לקרוא לו כך, יושב-ראש סיעת העבודה, יושב-ראש ועדת הכלכלה חבר הכנסת
שלום שמחון, עם יושב-ראש האופוזיציה בוועדת הכספים חבר הכנסת יצחק הרצוג,
וגם אתם הגענו להסכמות כלשהן.

כמובן שכשאני אומר הסכמות, אלה הסכמות משני הצדדים, והם הסכמות בלב חצוי.
אף אחד לא יצא מהדיונים האלה, לא האוצר לא יושב-ראש הקואליציה, לא אנוכי,
ולא הנושאים והנותנים מהצד השני, ואפילו מחצית תאוותם בידם. אבל זהו טבעו
של משא ומתן מהסוג הזה, במיוחד כאשר הם מתנהלים בלחץ זמן. אנחנו לא רוצים
לפגוע בעבודות של הוועדות השונות, אנחנו רוצים שהם יתחילו היום לעבוד את
העבודה הזו, ומעל ראשנו מרחפת כמובן כל הזמן גזירת הזמן של התכנסות המליאה
בעוד פחות מחצי שעה.

שאול יהלום:

כל הגורמים שהזכרת חוץ ממני, כולל האופוזיציה, חוץ ממני, הסכימו?

היו"ר רוני בר-און:

כן. לא רציתי לומר את זה אבל אם שאלת, התשובה היא כן. כך או כך אני מבקש
להודות תודה אישית ליו"ר הקואליציה שהשתתף במשא ומתן וניהל אותו בשכל ודעת
ואם הגענו לאיזשהו פתרון שיקבל כאן את הרוב - - -

דליה איציק:

בעניין זה אתה לא מדבר בשמי.

היו"ר רוני בר-און:

אני מדבר כל הזמן רק בשמי. אם הגענו לאיזשהו פתרון...כל אחד שבא למשא ומתן
הזה נמצא בין קטבים שונים של לחצים חבריים פוליטיים ענייניים. היחיד שמרכז
סביבו את כל מערכת הלחצים הוא יושב-ראש הקואליציה ועל כך נתונה לי תודתו.

כך או כך לא יהיה לנו הרבה זמן לדיון, אני מתנצל על זה, אני מתנצל על זה
מראש, אם יהיה דיון הוא יהיה מאד קצר - - -

דוד טל:

אתה לא חושב שראוי שיהיה דיון ארוך ומעמיק בנושא?

היו"ר רוני בר-און:

אני חושב שזה מאד ראוי שיהיה דיון.

דוד טל:

בחצי שעה אתה רוצה להעביר את כל הדבר הזה? זו זילות של הכנסת.

היו"ר רוני בר-און:

שמעתי חבר הכנסת טל, אתה תפסיק להפריע עכשיו.

מאיר פרוש:

זו פגיעה בכבודם של חברי הכנסת.

היו"ר רוני בר-און:

אני מצטער על הפגיעה.

מאיר פרוש:

אתה מוכיח שאתה דורס אותם מתחת לשטיח אם אין לנו שום זכות הבעה, ואנחנו לא
יודעים מה קרה פה.

היו"ר רוני בר-און:

אמרתי שתהיה לכם זכות הבעה.

מאיר פרוש:

בחצי שעה?

היו"ר רוני בר-און:

חבר הכנסת טל, אני קורא אותך לסדר פעם ראשונה, אני קורא אותך לסדר פעם
שניה, פעם שלישית, אני מבקש שתצא ותחזור להצבעה.

אני אגיד לכם למה הגענו וכל אחד יקבל זכות טיעון, אני אחלק את הזמן לפי
מספר הנרשמים. אני מבקש מראשי הסיעות לנסות לשלוט באנשים בבקשה כדי שלא
נגלוש בזמן. ההצבעה תהיה ב- 10:55 אלא אם אקבל את רשות יושב-ראש הכנסת
לדחות את הדיון במליאה.

ככלל, כל מה שמופיע בהצעת חוק המדיניות הכלכלית לשנת הכספים 2004, תיקוני
חקיקה התשס"ד – 2003, עובר לוועדת הכספים למעט הדברים שאני קורא כעת:

פרק ב' סעיף 4 - קביעת תנאי כשירות ופסלות ליועץ משפטי של רשות מקומית-

  עובר לוועדת הפנים ואיכות הסביבה.

פרק ג' - עובר לוועדת הפנים ואיכות הסביבה.

פרק ד' סעיף 17 - חובות ייזום ניסוי רפואי בבני אדם לפי פקודת בריאות העם –

  עובר לוועדת העבודה והרווחה.

פרק ה' סעיף 26 , 27 - פיצוי לנפגעי גזזת, לפי חוק פיצוי נפגעי גזזת-

  עובר לוועדת העבודה הרווחה והבריאות.

פרק יא - עובר כולו לוועדת הכלכלה

פרק יג סעיפים 90, 91 – עניין מים, עובר לוועדת הכלכלה

  סעיף 95 - הוראת בעניין מחיר ובעניין קיום מערכות חשבונאות נפרדת בעניין
  חוק פיקוח על מחירי מצרכים ושירותים – ועדת כלכלה.

סעיף 96 - מכרות, דמי חכירה בעד זכות כריה שווים של מחצבים, תמלוגים בעד

  מחצבים, לפי פקודת המכרות – ועדת כלכלה.

סעיפים 97-100 - ביטול הרשות לפיתוח הנגב והרשות לפיתוח הגליל לפי חוק
הרשות

  לפיתוח הנגב, חוק לפיתוח הגליל וחוק מנהל מקרקעי ישראל –

  עובר לוועדה משותפת של ועדת כספים וועדת כלכלה ברשות ועדת כלכלה.

סעיף 105 - נושא תקציב הקולנוע, לפי חוק הקולנוע- עובר לוועדת החינוך
והתרבות.

סעיף 108 - דיני ראיות הגנת ילדים, לפי החוק לתיקון דיני ראיות הגנת ילדים
–

  עובר לוועדת חוקה חוק ומשפט.

סעיף 111,112 - שינויים מבניים בשירות התעסוקה –

  עובר לוועדת העבודה הרווחה והבריאות.

דני יתום:

אפשר לשאול שאלת הבהרה?

היו"ר רוני בר-און:

תירשם לדיבור ואז תשאל את השאלות. יש לנו 20 דקות ואני נותן דקה וחצי לכל
דובר. אני מצטער אבל לא אתן יותר. בבקשה חבר הכנסת יהלום.

שאול יהלום:

הסיכום, שלבושתי היה סיכום קואליציוני, ואני מתפלא כמובן על האופוזיציה
שנתנה יד לגישה אנטי חברתית של דברים שקשורים לחוק הבריאות ממש, כמו כל פרק
הבריאות. דברים שקשורים לחוקי נכים, לחוק הביטוח הלאומי, ולכל הדברים האלה
שהיו צריכים להסתכל ולהידון מתוך גישה חברתית, מתוך זה שלפי התקנון ולפי
הייעוץ המשפטי עוברים כאן בצורה דורסנית לוועדת הכספים.

אני חושב שזו החלטה שמביישת את הכנסת, מביישת את הקואליציה, מביישת את ועדת
הכספים וחבל שהיא נמצאת.

היו"ר רוני בר-און:

תודה לחבר הכנסת יהלום, גם על זה שקיצר בזמן, אני צריך להוסיף לכם שעל פי
הסיכומים שאליהם הגענו עם יושבי ראש הוועדות השונות. כל תהליך ההכנה של
הצעת החוק של הסעיפים, לקראת קריאה שניה ושלישית בוועדת הכספים ובכל
הוועדות שאליהם הועברו, לרבות הוועדות המשותפות, יסתיימו בזמן אחד כדי
שיהיו מוכנים לקריאה שניה ושלישית, עד לתאריך הקובע שהוא 31 בדצמבר שנת
2003. בבקשה חבר הכנסת שטרן.

יורי שטרן:

אתמול כשדברנו על פיצול חוק ההסדרים נאמר שלא תקומנה ועדות משותפות במקביל
לוועדות אחרות, שזה מכל מיני בחינות דבר שמקשה על יושב-ראש ועדת הכספים,
ושלא יקום. עכשיו אני שומע שסיכמתם עם האופוזיציה על הקמת ועדה משותפת עם
ועדת כלכלה. אני חושב שזה משנה - - -

היו"ר רוני בר-און:

זה לא ברשות ועדת כספים, אמרתי לך שיו"ר ועדת הכספים לא יכול להתגלגל
בוועדות משותפות כפי שעשינו במאי, ועמדנו על זה שהוועדה לא תהיה ברשותו.
הוועדה המשותפת הזו לא תפגע בעבודתו של יושב-ראש ועדת הכספים, בוועדתו, ולא
תיפגע כתוצאה מלוח הזמנים.

יורי שטרן:

אני מבקש את הסעיפים הקשורים לבריאות ולנכות, להוציא מהטבלא הזו ולדון בהם
בנפרד. אני כבר לא מדבר על סעיפים אחרים, אבל את חוק הבריאות הממלכתית לתת
להידון בוועדה שהיא רק ועדת כספים, זה לדעתי פשוט שבירת הנורמה.

רוחמה אברהם:

יו"ר ועדת הכספים לא מספיק מבין בנושא של בריאות?

יורי שטרן:

אני מבקש להוציא את הסעיפים האלה מכלל הרשימה.

היו"ר רוני בר-און:

תודה. הדובר הבא הוא חבר הכנסת אבשלום וילן.

אבשלום וילן:

בהמשך לחבר הכנסת יהלום וחבר הכנסת שטרן, אני חושב שיש גבול עד כמה אפשר
לדרוס את הכנסת. זה לא נכון מה שאמרת שגם בפעמים קודמות לא התייחסו כמעט
אחד לאחד לנייר של היועצת המשפטית. נהפוך הוא, בכנסת שעברה, רוב ההצעה של
יושב-ראש הכנסת עברה עם הפיצולים.

האבסורד הגדול ביותר פה, שחוק הבריאות, וכל הנושאים הסוציאליים שאנחנו
ממשיכים לתבוע, במקום שיידונו בוועדה הרלוונטית, הולכים למכבש של ועדת
כספים וראינו את ההצגה הזו בשש בבוקר בפעם הקודמת, כולם ישנים, והאוצר, מול
שלושה חברים מהאופוזיציה מעביר את מה שהוא רוצה. אני קורא למפלגת העבודה לא
להסכים לנושא הזה. הפגיעה הזו חייבת להידון רק בוועדת העודה והרווחה ולפי
איך שהוועדה תתעכב על זה.

היו"ר רוני בר-און:

תודה רבה. חבר הכנסת מאיר פרוש בבקשה.

מאיר פרוש:

קשה מאד בדקה וחצי להתייחס להרבה סעיפים שרציתי להתייחס להם ולומר את מה
שאני חושב שצריך להיות, ומה שרוב החברים חושבים שבאמת צריך להיות. אבל אני
רוצה להתייחס לנוסח הדורסני שלך, היו"ר. הרי אתה יודע שאתה במצב לא נוח
כלפינו, הזמנת אותנו ל- 9:45 בבוקר, היית שותף בישיבה כזו שב- 10:25 נכנסת
לישיבה. אתה מבקש להכתיב לנו מבלי שיש לנו זכות הבעה לומר מה אני חושב
בסעיף כזה או אחר, לזה אתה נותן לי דקה וחצי. כשחבר ועדה מדבר אתה מנהל דו
שיח עם רשף חן על נושאים אחרים וצועק על חבר כנסת אחר מדוע הוא מדבר עם
מישהו אחר.

זו דורסנות, ואני חושב שאסור לך לעשות דבר כזה. אתה יושב-ראש ועדת כנסת,
מאחורי כל המילים האלו כאילו אנחנו מחפשים את כבודם של חברי הכנסת, אתה
נותן יד לדריסת כבודם של חברי הכנסת בזה שאתה גורם לזה שלא תהיה לנו זכות
דעה והבעה על כל הסעיפים. אחר כך אתם באים כקואליציה... ואל תשאלו מדוע
מכים בכם בראשי הרשויות.

היו"ר רוני בר-און:

תודה. חבר הכנסת דני יתום.

דני יתום:

אני מבקש להצטרף לאלה שמוחים על סדר הדיון הזה. זה בלתי מתקבל על הדעת שנשב
כאן לאחר שעשינו את מה שעשינו, מי מאתנו שהתכונן יותר ומי פחות ובסופו של
דבר אנחנו מתבקשים לומר אמן על דבר ... דליה, את יושבת ראש הסיעה שלי...

היו"ר רוני בר-און:

אתה מדבר נגדה, דרך אגב.

דני יתום:

אני יודע. בלתי מתקבל על הדעת שלא תהיה לנו אפשרות להביע את דעתנו בזמן
הקצר הזה. יכול להיות שהייתי תומך ויכול להיות שלא הייתי תומך, אבל אף אחד
מאתנו לא חותמת גומי. זה בלתי מתקבל על הדעת שנהפוך להיות חותמות גומי. לכן
הדיון הזה הוא לקלס וללעג ובוודאי לא צריך לשמש דוגמא לא לישיבת ועדת כנסת
ולא לישיבת מליאת הכנסת.

שאלה לסיום, מה עם הטלוויזיה החינוכית?

היו"ר רוני בר-און:

בוועדת הכספים. תודה רבה. חבר הכנסת אחמד טיבי בבקשה.

אחמד טיבי:

המצב גרוע יותר מהקדנציה הקודמת. גם החלוקה - - -

דליה איציק:

לא הספקתי לעדכן אותם, הם צודקים.

מאיר פרוש:

צריכים לגמור דיון של שלוש שעות ב- 20 דקות, זו בושה וחרפה.

היו"ר רוני בר-און:

אני מבקש לא להפריע, חבר הכנסת פרוש, קבלת זמן להביע את דעתך, שפכת קיטונות
של רותחין על יושב-ראש הוועדה, חבל על הזמן שבזבזת.

אחמד טיבי:

לפי קו המחשבה הזה אני מבין שהדיון בכנסת בנושא חוק ההסדרים יהיה שעה לכל
היותר אם פה זה ב- 20 דקות. לכן, דבר ראשון, אם היה סיכום, הוא לא מקובל
עלינו, ואני חושב שאני מדבר בשם רבים, דבר שני, אני מציע שמפלגת העבודה וכל
חברי האופוזיציה, לא יהיו שותפים לדיון הזה לא במליאה ולא בוועדה.

שאול יהלום:

היה סיכום, מה אתה ילד? דליה איציק ויצחק הרצוג הסכימו.

היו"ר רוני בר-און:

אני מבקש להכניס את חבר הכנסת טל כדי לתת לו להתבטא.

אבשלום וילן:

אפשר לשמוע את חוות הדעת של היועצת המשפטית?

היו"ר רוני בר-און:

למה אתה מנהל לי את הישיבה? סדר הדוברים תם, אני חייב עוד מילה של התנצלות
לנציב הדורות הבאים שהגיש נייר, שגם קבלתם אותו, ושעליו ניתנה חוות דעתו
והצעה שהיא כמובן תפיסת עולמו המקצועית. לא יהיה לנו מן לשמוע אותו בעל פה.

אני מבקש מהיועצת המשפטית לא לחזור על הדברים, ככל הניתן...חבר הכנסת יתום
אתה מפריע לי. אני מאד שמח שתה יושב אתנו על שולחן הנשיאות.

דני יתום:

לא ביקשתי את זה, פשוט כל המקומות האחרים היו תפוסים, הייתי מעדיף לשבת
במקום אחר.

היו"ר רוני בר-און:

אבל אתה מפריע לי, אתה לא יכול להביע את הזעם שיש לך על החברים שלך, כלפי.

דני יתום:

אין לי זעם על החברים שלי.

היו"ר רוני בר-און:

חבר הכנסת טל, יש לך זכות דיבור דקה וחצי כמו לכולם.

דוד טל:

בסעיף 109 למשל העבירו בקדנציה הקודמת חוק שאנשים שהורשעו בדין לא יוכלו
לקבל עבודות בממשלה. הממשלה מביאה היום הצעת חוק שאנשים שהורשעו יכולים גם
יכולים לקבל הצעות עבודה ויכולים להשתתף במכרזים. המשמעות של זה שבעצם
כשאנחנו באים לתקן את העולם, באים לתקן את החוקים, בממשלה של הליכוד, ששר
המשפטים שלה קרא להסתדרות מאפיונרים, ואנשי העולם התחתון, והיא באה ושמה את
הפשע על השולחן. היא משאירה את הפשע ומי שעובר עבירות יכול גם יכול - - -

היו"ר רוני בר-און:

הרי אתה בקי ומנוסה ממני בוודאי וגם מרבים אחרים שנמצאים סביב השולחן,
הדיון הוא לא בחוק, הדיון הוא בפיצול. את כל מה שיש לך לומר בעניין החוק,
דברים שמאד יכול להיות שאני מסכים אתך, ומצטרף אליך, תאמר בוועדה
הרלוונטית.

דוד טל:

אז אני אומר מילה בעניין הפיצולים.

נסים דהן:

הרי אתה יודע שאם לא יפצלו לא יתנו - - -

היו"ר רוני בר-און:

חבר הכנסת דהן אל תמשיך להפריע.

נסים דהן:

אתה לא רוצה לשמוע את האמת, זה הכוח שלך.

דוד טל:

אני רוצה לומר בעניין הפיצול שאני חולק עליך וכל מה שהגישה היועצת המשפטית
בעבר הוא אכן הבסיס של כל מה שאנחנו עושים.

היו"ר רוני בר-און:

גם הפעם זה היה בסיס.

דוד טל:

אמרת שבעבר לא וגם הפעם לא. אני מציע שנקבל את ההצעה של היועצת המשפטית כפי
שקבעה לאיזה מהוועדות הנושאים ילכו.

אורית נוקד:

אני רוצה לדעת אם הסעיף שעוסק בביטול חוק - - -

היו"ר רוני בר-און:

מה מספרו?

אורית נוקד:

115.

היו"ר רוני בר-און:

נשאר בוועדת הכספים. מה שלא ציינתי נשאר בוועדת הכספים. חבר הכנסת וילן אני
מבקש ממך לעזוב מכיוון שאתה מדבר בטלפון, נחזיר אותך להצבעה. גברתי היועצת
המשפטית אני מבקש לא לחזור על מה שכתוב בטבלא שהגשת, שאני מודה לך והודיתי
לך על הכנתה. אני מבקש לשאול אותך שאלה אחת בגלל קוצר הזמן, האם הוועדה
מחויבת לדרך שבה את רשמת בטבלא שלך, או שהוועדה סוברנית להחליט כפי שהיא
מבקשת לעשות.

מאיר פרוש:

עדיף שלא תעני לו.

היו"ר רוני בר-און:

חבר הכנסת פרוש אני קורא אותך לסדר פעם שניה.

דוד טל:

אבל זו שאלה רטורית.

אנה שניידר:

סעיף 117 לתקנון מקנה את הסמכות לוועדת לקבוע את הוועדות השונות שבהם תידון
הצעת חוק, ובכלל זה גם הצעת החוק הזו. את עמדתי המקצועית הבעתי בטבלא וכפי
שהמלצתי גם במכתב הלוואי, המלצתי לא לסטות מהוראות התקנון אבל הסמכות היא
שלכם.

היו"ר רוני בר-און:

תודה רבה. אנחנו עוברים להצבעה.

אחמד טיבי:

אני מבקש התייעצות סיעתית לעשר דקות.

היו"ר רוני בר-און:

התייעצות סיעתית חצי דקה. נא להכניס את חבר הכנסת וילן להצבעה. יש עוד חמש
דקות מליאה יושב-ראש הכנסת לא הסכים לדחות אותה. יש עוד מישהו שמבקש
התייעצות סיעתית?

דוד טל:

אם אדוני ייתן לנו 20 דקות לפחות.

היו"ר רוני בר-און:

אני לא אתן גם לפחות חמש דקות, אני נותן עכשיו דקה נוספת להתייעצות סיעתית
לכל הסיעות.

דוד טל:

איפה אני אמצא את אילנה כהן?

אחמד טיבי:

אני חושב שזה ביזיון של העבודה.

היו"ר רוני בר-און:

חבר הכנסת טיבי אני מבקש אותך לא להפוך את זה לשוק ולא לצעוק.

אחמד טיבי:

אתה הופך את זה לשוק.

היו"ר רוני בר-און:

חבר הכנסת דהן מחליף את חבר הכנסת יצחק כהן?

נסים דהן:

כנראה.

היו"ר רוני בר-און:

חבר הכנסת וילן מחליף את זהבה גלאון?

אבשלום וילן:

כנראה.

היו"ר רוני בר-און:

חבר הכנסת טל מחליף כנראה את חבר הכנסת פרץ.

דוד טל:

כן.

היו"ר רוני בר-און:

ורוחמה אברהם מחליפה את חבר הכנסת מיכאל איתן.

נסים דהן:

הצעה לסדר ההצבעה, אני מבקש להצביע סעיף סעיף.

היו"ר רוני בר-און:

קבעתי כבר את סדר ההצבעה.

נסים דהן:

זו סמכותו של חבר כנסת לבקש הצבעה על סעיף סעיף, לא של היו"ר.

היו"ר רוני בר-און:

מה סמכותי בעניין הזה גברתי היועצת המשפטית.

אנה שניידר:

לקבוע את הסדר.

היו"ר רוני בר-און:

זכותי לקבוע את הסדר ואני קובע כפי שקבעתי בהתחלה. האינסטינקטים שלי מגובים
על ידי התקנון.

אבשלום וילן:

אני מבקש הצבעה שמית.

היו"ר רוני בר-און:

תהיה הצבעה שמית. אנחנו עוברים להצבעה כי אני לא יכול לעכב את זה יותר.

דליה איציק:

אבל למה אתה לא יכול? אז זה לא יהיה היום, מה יקרה?

היו"ר רוני בר-און:

עברנו להצבעה ומי שיפריע עכשיו יאבד את זכותו להצביע כי אני אוציא אותו.

נסים דהן:

זה בניגוד לתקנון וגם האינסטינקטים שלך לא יעזרו לך.

היו"ר רוני בר-און:

אני עובר להצבעה. מי בעד ההצעה כפי שקראתי אותה בפתח הדיון - - -

דליה איציק:

אם אתה רוצה שאני אצביע אני חייבת להגיד משהו לפני. אני רוצה להגיד שאין צל
של ספק שמהלך הדיון, שאינו תלוי רק בך, ואני מוכרחה להגיד את זה מכיוון
שהייתי שותפה וראיתי מה קורה, אבל זה לא בסדר שלא מאפשרים לחברי הכנסת
לדבר. אין בכלל שאלה על זה.

מביאים פה הצעה וזה לא משנה אם סיכמו או לא סיכמו אתי, זה לא בסדר ואני
רוצה שתדע. לא יכול להיות שלהצעה כזו חברי כנסת לא יוכלו להתבטא. אם זה טוב
או רע ואם יש רוב בסוף או לא, צריך לאפשר לדבר, והליך ההדברות הזו לא
התקיים.

דבר שני, לגבי חוק הפרישה, אני רוצה להגיד שלא יהיו פה אי הבנות אני לא
מקבלת את זה וחבריי לא מקבלים את זה.

היו"ר רוני בר-און:

זה לא עולה להצבעה, על זה יהיה דיון.

דליה איציק:

רציתי להגיד, ואני שמחה על זה. דבר נוסף זה לגבי הטלוויזיה החינוכית, אני
מצטערת ששינוי התקפלה התקפלות מוחלטת.

שאול יהלום:

מי שמדברת...

דליה איציק:

סליחה, אתה בממשלה, לא אני. אתה יכול לפרק קואליציה, אני לא. לגבי
הטלוויזיה החינוכית דעתי ידועה שנים לתודעת השירות הציבורי, שמחתי לשמוע
שיו"ר הוועדה יעשה ככל ביכולתו כדי להוציא את הטלוויזיה החינוכית מידיו של
האוצר.

היו"ר רוני בר-און:

אנחנו לא דנים בחוקים ואמרתי את זה כבר לחבר הכנסת טל.

דליה איציק:

אני רוצה רק להביע את עמדתי פה, היות והובטח לי מה שהובטח לי, אני אצביע
היום.

היו"ר רוני בר-און:

תודה. בבקשה אדוני יושב-ראש הקואליציה.

גדעון סער:

אדוני היו"ר, דחית מספר פעמים את הדיון הזה, גם משבוע שעבר לשבוע הזה כדי
להגיע להסכמה רחבה ככל שניתן. באמת ישבנו כל ראשי הוועדות הרלוונטיים ואני
רוצה לשבח אותך על האופן שבו עבדת ואני חושב שאם ההגינות הייתה מדריכה,
היית מקבל מחמאות על הדרך שבה הובלת את זה ואני רוצה לפחות מצדי לשבח אותך.

הדבר הזה לא הלך על רוב ומיעוט אלא על הידברות, בסוף ההדברות לא כולם
מרוצים אבל אף אחד לא יכול לטעון שאותו דבר שנאמר שבוע שעבר בכמה ישיבות
לפני הדברות לא קוים. נכון שההידברות לא כללה את חבר הכנסת אחמד טיבי אבל
אני משוכנע שאם וכאשר - - -

שאול יהלום:

גם לא - - -

היו"ר רוני בר-און:

אני מבקש לא להפריע כשמשבחים אותי.

דני יתום:

מעניין מאד שכשמשבחים אותך אתה נותן זמן ללא מגבלות.

גדעון סער:

אינני מניח שהוא יעמוד בראש ועדה בעתיד הנראה לעין, אבל אם יבוא היום והוא
יעמוד בראש ועדה בכנסת ישראל, שהיא רלוונטית לעניין הזה, אני מניח שתתקיים
הדברות גם אתו.

היו"ר רוני בר-און:

תודה רבה, אנחנו עוברים להצבעה על הצעה כפי שקראתי אותה. הכל עובר לוועדת
הכספים למעט מה שציינתי במפורש שעובר לוועדות אחרות. קבעתי שמציעים בבלק,
זו סמכותי וכך החלטתי.

רוני בר- און – בעד.

גדעון סער?

גדעון סער:

בעד

היו"ר רוני בר-און:

רוחמה אברהם במקום מיכאל איתן?

רוחמה אברהם:

בעד.

היו"ר רוני בר-און:

עמרי שרון?

עמרי שרון:

בעד.

היו"ר רוני בר-און:

ענבל גבריאלי?

ענבל גבריאלי:

בעד.

היו"ר רוני בר-און:

יולי אדלשטיין?

יולי אדלשטיין:

בעד.

היו"ר רוני בר-און:

מיכאל גורולובסקי?

מיכאל גורולובסקי:

בעד.

היו"ר רוני בר-און:

דניאל בנולו?

דניאל בנולו:

בעד.

היו"ר רוני בר-און:

דליה איציק?

דליה איציק:

בעד.

היו"ר רוני בר-און:

דני יתום?

דני יתום:

בעד.

היו"ר רוני בר-און:

שלום שמחון?

שלום שמחון:

בעד.

היו"ר רוני בר-און:

רוני בריזון?

רוני בריזון:

בעד.

היו"ר רוני בר-און:

רשף חן?

רשף חן:

בעד.

היו"ר רוני בר-און:

יאיר פרץ?

יאיר פרץ:

נגד.

היו"ר רוני בר-און:

נסים דהן במקום יצחק כהן?

נסים דהן:

נגד.

היו"ר רוני בר-און:

יורי שטרן?

יורי שטרן:

בעד.

היו"ר רוני בר-און:

שאול יהלום?

שאול יהלום:

נגד.

היו"ר רוני בר-און:

אבשלום וילן במקום זהבה גלאון.

אבשלום וילן:

נגד ב"נון" גדול.

היו"ר רוני בר-און:

מאיר פרוש?

מאיר פרוש:

נגד.

היו"ר רוני בר-און:

דוד טל במקום עמיר פרץ?

דוד טל:

נגד עם "דל"ד" רבתי.

היו"ר רוני בר-און:

אחמד טיבי?

אחמד טיבי:

נגד הביזיון.

היו"ר רוני בר-און:

אני קובע שההצעה עברה ברוב של 14 בעד ו- 7 נגד.

אבשלום וילן:

רוויזיה.

נסים דהן:

אני מבקש רוויזיה ואי אפשר עכשיו כי עכשיו אחרי 11:00.

היו"ר רוני בר-און:

תוך דקה רוויזיה.

נסים דהן:

אי אפשר אחרי 11:00.

היו"ר רוני בר-און:

יושב-ראש הכנסת אפשר לי לסיים את הדיון הזה בהצבעה, בעוד דקה רוויזיה.

נסים דהן:

אתה לא יכול לעשות מה שאתה רוצה בכנסת.

היו"ר רוני בר-און:

אתה יכול ללכת לבג"צ, תפסיק להתפרע אני קורא אותך לסדר.

נסים דהן:

אתה זה שמתפרע.

היו"ר רוני בר-און:

אני קורא אותך לסדר פעם שניה, פעם שלישית, אני מבקש שתצא, אני אכניס אותך
להצבעה.

אבשלום וילן:

אני מבקש רוויזיה שמית. לדעתי, אנחנו עוברים על תקנון הכנסת.

היו"ר רוני בר-און:

אתה לא מדבר כרגע. יש לי אישור לקיים את הישיבה מיו"ר הכנסת.

אחמד טיבי:

יש אישור בכתב?

אבשלום וילן:

לפני רבע שעה אמרת שעד 11:00 צריך לסיים כי היו"ר לא אישר, פתאום הוא שינה
את החלטתו.

היו"ר רוני בר-און:

אמרתי שגלשתי וקיבלתי אישור.

דוד טל:

זה ביזיון מה שקורה פה, זו בריונות מה שאתה עושה פה.

היו"ר רוני בר-און:

אני קורא אותך לסדר פעם שניה, פעם שלישית, אני מבקש שתצא החוצה.

דוד טל:

במקום לחזק את התדמית של הכנסת הזו אתה במעשיך גורם לביזיון שלה.

אבשלום וילן:

אני מבקש התייעצות סיעתית... לא נותנים להצביע סעיף סעיף , אז אני מבקש
התייעצות סיעתית.

היו"ר רוני בר-און:

יש לך התייעצות של דקה. זמן ההתייעצות הסיעתית תם, נא להחזיר את חבר הכנסת
טל להצבעה.

דוד טל:

אדוני היו"ר אני רוצה להתנצל על המילה "בריונות". אני עדין חושב שכל מה
שקרה הוא לא נכון, אבל אני חוזר בי מהמילה "בריונות".

היו"ר רוני בר-און:

חבר הכנסת טל חזר בו מהמילה "בריונות" ואני מודה לו על כך, הוא חסך ממני
טיפול שלא הייתי רוצה לנקוט נגד אף אחד ובוודאי לא נגדו.

אבשלום וילן:

לאחר ששקלתי בכובד ראש את החלטתכם, החלטנו בכל זאת להצביע נגד.

היו"ר רוני בר-און:

בסדר, זו הייתה התייעצות פורה, אתם רואים שאפשר להספיק דברים בדקה. מי בעד
קיום הרוויזיה ירים את ידו.

אבשלום וילן:

אני מבקש הצבעה שמית.

היו"ר רוני בר-און:

הצבעה שמית. מי בעד קיום הרוויזיה?

רוני בר- און – נגד

גדעון סער?

גדעון סער:

נגד

היו"ר רוני בר-און:

רוחמה אברהם?

רוחמה אברהם:

נגד.

היו"ר רוני בר-און:

עמרי שרון?

עמרי שרון:

נגד.

היו"ר רוני בר-און:

ענבל גבריאלי?

ענבל גבריאלי:

נגד.

היו"ר רוני בר-און:

יולי אדלשטיין?

יולי אדלשטיין:

נגד.

היו"ר רוני בר-און:

מיכאל גורולובסקי?

מיכאל גורולובסקי:

נגד.

היו"ר רוני בר-און:

דניאל בנלולו?

דניאל בנולו:

נגד.

היו"ר רוני בר-און:

דליה איציק?

דליה איציק:

נגד.

היו"ר רוני בר-און:

דני יתום?

דני יתום:

נגד.

היו"ר רוני בר-און:

שלום שמחון?

שלום שמחון:

נגד.

היו"ר רוני בר-און:

רוני בריזון?

רוני בריזון:

נגד.

היו"ר רוני בר-און:

רשף חן?

רשף חן:

נגד.

היו"ר רוני בר-און:

יאיר פרץ?

יאיר פרץ:

בעד.

היו"ר רוני בר-און:

נסים דהן?

נסים דהן:

בעד.

היו"ר רוני בר-און:

יורי שטרן?

יורי שטרן:

נגד.

היו"ר רוני בר-און:

שאול יהלום?

שאול יהלום:

בעד.

היו"ר רוני בר-און:

אבשלום וילן?

אבשלום וילן:

בעד.

היו"ר רוני בר-און:

מאיר פרוש?

מאיר פרוש:

בעד.

היו"ר רוני בר-און:

דוד טל?

דוד טל:

בעד.

היו"ר רוני בר-און:

אחמד טיבי?

אחמד טיבי:

בעד.

היו"ר רוני בר-און:

7 בעד 14 נגד, אין רוויזיה. תודה רבה חברים הישיבה הזו נעולה. אני מבקש
להתנצל שוב שבלוחות הזמנים לא היה לנו מקום לקיים את הדיון כפי שהייתי רוצה
לקיים אותו.

הישיבה ננעלה בשעה 11:05
