פרוטוקולים/ועדת הכנסת/6425

ירושלים, י"ז באייר, תשס"ג

19 במאי, 2003

הכנסת השש-עשרה נוסח לא מתוקן

מושב שני

פרוטוקול מס' 12 

מישיבת ועדת הכנסת

יום שני י' באייר התשס"ג (12 במאי 2003), שעה 10:00

סדר היום:

1.  בקשת היועץ המשפטי לממשלה לנטילת החסינות מחברת הכנסת נעמי בלומנטל
    בהתאם לסעיף 13(ג) לחוק חסינות חברי הכנסת, זכויותיהם וחובותיהם –
    התשי"א 1051 – הצבעה

2.  קביעת מסגרת דיון להצעות סיעות מרצ, חד"ש-תע"ל, וש"ס-יהדות התורה להביע
    אי אימון בממשלה.

3.  הקמת ועדה משותפת של ועדת הכלכלה וועדת החינוך והתרבות לפי חוק הרשות
    השניה לטלוויזיה ורדיו, התש"ן – 1990

4.  בקשת יו"ר הכנסת להכללת נאומו של חבר הכנסת פורז בדברי הכנסת - לפי
    סעיף 148 לתקנון.

5.  קביעת ועדות לדיון בהצעות חוק ובהצעות לסדר היום, כמפורט במסמך המצורף
    בזה.

נכחו:

חברי הוועדה: רוני בר-און – היו"ר

גדעון סער

מיכאל איתן

ענבל גבריאלי

יולי אדלשטיין

מיכאל גורולובסקי

דניאל בנלולו

דליה איציק

שלום שמחון

רוני בריזון

רשף חן

יאיר פרץ

יצחק כהן

יורי שטרן

שאול יהלום

זהבה גלאון

מאיר פרוש

דוד טל

מוזמנים:

נעמי בלומנטל

אריה האן - מזכיר הכנסת

דוד לב - סגן מזכיר הכנסת

ארבל אסטרחן - יועצת משפטית

מנהלת הוועדה: אתי בן-יוסף

יועצת משפטית: אנה שניידר

קצרנית: איה לינצ'בסקי

קביעת מסגרת דיון להצעות סיעות מרצ, חד"ש-תע"ל, וש"ס-יהדות התורה

להביע אי אמון בממשלה.

היו"ר רוני בר-און:

בוקר טוב, ברוך שובכם חברי הכנסת, אני מתכבד לפתוח את ישיבה מספר 12 של
ועדת הכנסת. קבלתי טלפון לפני מספר דקות מחבר כנסת שמתעכב בכניסה ואנחנו
נמתין לו מספר דקות.

יצחק כהן:

אפשר בינתיים לעשות שירה בציבור.

היו"ר רוני בר-און:

לעניין שירה בציבור, כשהייתי צעיר והייתי שר, אבי המנוח היה אומר לי יותר
טוב שתרקוד מאשר תשיר, כי יותר קל לעצום את העיניים מאשר לסגור את
האוזניים. אם כך, נהפוך את הסדר ונקיים את ההצבעה רק לאחר שחבר הכנסת שביקש
ממני להמתין, יגיע.

נדון כרגע בקביעת סדרי הדיון להצעות אי אימון של סיעות מרצ, חד"ש-תע"ל,
וש"ס-יהדות התורה, שתתקיימנה היום אחר הצוהריים. סיעת העבודה הסירה את הצעת
אי האמון שלה, יו"ר הקואליציה ויו"ר סיעת העבודה, יש לכם הצעה מוסכמת
בעניין הזה?

גדעון סער:

אני מציע שבמסגרת הזמן שמוקנה לכל סיעה, סיעה שמונה מעל עשרה חברים יוקצה
לה זמן של 10 דקות, סיעה שמונה פחות מעשרה חברים יוקצה לה זמן של 5 דקות.

היו"ר רוני בר-און:

מקובל עליכם?

דליה איציק:

לא.

גדעון סער:

את רוצה לפי מנדטים?

גדעון סער:

כן, אני רוצה לפי מנדטים.

שאול יהלום:

אדוני היו"ר, מקובל בנוהל של הכנסת שמחלקים לסיעות גדולות בינוניות וקטנות
ולא עוסקים בקטנוניות בכל סיעה. אני מציע 10 דקות לגדולות, 7 דקות
לבינוניות, 5 דקות לכל סיעה אחרת, אני חושב שזה סביר, בהנחה שגם המגישים
מדברים וכל שר יכול לדבר.

רשף חן:

מה זה בינונית?

היו"ר רוני בר-און:

ש"ס.

דליה איציק:

ש"ס היא בינונית?

מאיר פרוש:

אם מפלגת העבודה הסירה את האי אמון, אז ש"ס היא הגדולה.

היו"ר רוני בר-און:

רק בדקתי את הערנות של חבר הכנסת יצחק כהן.

היו"ר רוני בר-און:

חברת הכנסת איציק יש לך מה לומר על הצעתו של חבר הכנסת יהלום 10 דקות, 7
דקות ו- 5 דקות?

דליה איציק:

אני לא מסכימה, זה לא פרופורציונלי.

היו"ר רוני בר-און:

כמה את רוצה לגדולות?

דליה איציק:

אני רוצה לפחות 15 דקות לגדולה.

היו"ר רוני בר-און:

לא יהיה מיקוח על 5 דקות, כמה גדולות יש לנו? שינוי תוותר.

דליה איציק:

ששינוי תוותר.

היו"ר רוני בר-און:

ההצעה היא 15, 7, 5 דקות.

גדעון סער:

אדוני היו"ר, הרי יהיו עוד הצעות אי אמון במושב הזה, לא נשב פה בכל פעם
לתוך הלילה.

רשף חן:

מי שיש לו מעל 15, יקבל 15 דקות.

היו"ר רוני בר-און:

יש הצעה של רשף חן, 15 דקות לליכוד ולעבודה, 10 לש"ס שינוי ולכל היתר 5
דקות.

גדעון סער:

מקובל עלי.

שאול יהלום:

ו- 7 דקות לבינוניות.

היו"ר רוני בר-און:

אין בינוניות, בינוניות בפוליטיקה זה דבר פסול, או שאתה מצוין או שאתה
גרוע.

מאיר פרוש:

יש לי הצעה לסדר, אני חושב שאנחנו לא מסוגלים להתגבר פה בוועדה על
קטנוניות, אני מציע לך להעביר את ההכרעה ליו"ר הכנסת, הוא יהיה נדיב לב.
איזו התנהגות זו, עוד 3 דקות פחות 3 דקות, על מה מדובר? הכנסת, תפקידה
לעמוד מעל הדוכן ולומר את דברה. עם מה אתה מתעסק פה, 3 דקות יותר או פחות,
תן את ההכרעה ליו"ר הכנסת הוא יהיה יותר לארג'.

גדעון סער:

זו סמכות של ועדת הכנסת, על מה אתה מדבר?

שאול יהלום:

מעולם לא היה יותר מ- 10 דקות.

היו"ר רוני בר-און:

חבר הכנסת פרוש, כמה אתה מבקש?

מאיר פרוש:

היא מבקשת 15 דקות, תן לה, העולם יתהפך? היום תיתן לה 15 דקות פעם הבאה אל
תיתן לה, הדקות שאנחנו מתווכחים פה כבר יותר זמן.

היו"ר רוני בר-און:

מי בעד ההצעה שהצעתי, 15 דקות, 10 דקות ו- 5 דקות, מבלי שזה יהווה תקדים.

גדעון סער:

אתה תעמוד בפני אי אמון כל שבוע, מתי היו 15 דקות לסיעה?

דליה איציק:

אז שהממשלה תדבר פחות.

גדעון סער:

ואתם תסבירו עם ה- 140 מיליון שקל גירעון איך צריך להבריא את הכלכלה.

היו"ר רוני בר-און:

חבר הכנסת שטרן, הייתה לך הצעה מהפכנית.

יורי שטרן:

מהפכה מוחלטת, 10, 7 ו- 5, כמו שחבר הכנסת סער הציע, זה הכי טוב והכי מקובל
על כולם.

דליה איציק:

מי זה כולם?

גדעון סער:

התיאבון שלכם הוא בלי קשר לאמון שהעם רוכש לכם.

דליה איציק:

חבר הכנסת סער באת לפה עם מצב רוח תוקפני, אני מציעה שלא תוציא את זה עלי,
כי אני אחזיר לך.

היו"ר רוני בר-און:

אתם עומדים על זה שנצביע על זה?

דליה איציק:

אנחנו עומדים על זה שתמצא פשרה.

שאול יהלום:

10, 7 ו- 5.

דליה איציק:

זו לא פשרה.

היו"ר רוני בר-און:

אם אתם רוצים לתת לי לקבוע את הפשרה ומבלי שזה יהווה תקדים, שתי הסיעות
הגדולות, ליכוד ועבודה, 15 דקות, הסיעות הבינוניות 10, אחר כך 7 ו- 5.

גדעון סער:

צריך הצבעה.

היו"ר רוני בר-און:

מי בעד ההצעה שלי ירים את ידו.

הצבעה

בעד: 7

נגד: 6

היו"ר רוני בר-און:

תודה רבה, הצעתי נתקבלה, אני מודה לכם על התמיכה והאמון.

גדעון סער:

סליחה, חבר הכנסת איתן לא נספר.

היו"ר רוני בר-און:

אתה רוצה רביזיה?

גדעון סער:

אני לא רוצה רביזיה, אני רוצה שאדם שהצביע, יספרו אותו.

אתי בן-יוסף:

הוא ישב בצד, לא ראיתי אותו.

היו"ר רוני בר-און:

חבר הכנסת איתן, אתה יכול לשבת ליד השולחן?

יאיר פרץ:

הוא חולה.

היו"ר רוני בר-און:

אנחנו נעשה הפסקה כאן ונצביע אחרי ההצבעה על הנושא הראשון.

בקשת היועץ המשפטי לממשלה לנטילת החסינות מחברת הכנסת נעמי בלומנטל בהתאם
לסעיף 13(ג) לחוק חסינות חברי הכנסת, זכויותיהם וחובותיהם – התשי"א- 1951 –
הצבעה

היו"ר רוני בר-און:

אני מבקש שקט מכולם, אני אוציא מהחדר מי שמדבר ואיננו חבר כנסת, זו אזהרה
אחרונה לעוזרים ולאנשי התקשורת שידברו בזמן שהדיון הזה מתקיים.

שלום שמחון:

אני רוצה לנצל את הזמן שמחכים לחבר הכנסת המכובד שמאחר ולשאול שאלה. לי
נמסר, טרם הדיון בוועדה, שמי שלא השתתף ולא קרא את החומר לא רשאי להצביע,
וכך התכוונתי לנהוג. אני רוצה לדעת את עמדתה של היועצת המשפטית של הוועדה.

אנה שניידר:

סעיף 101 א' לתקנון קובע כי לא יוחלף חבר ועדה אלא אם נבצר ממנו להשתתף
בדיוני הוועדה. הכוונה היא שדיוני הוועדה בנושא של הסרת חסינות, מאחר
ומדובר בהחלטה מעין שיפוטית, יתנהלו על ידי חברי כנסת באופן רצוף.

זה לא אומר שחבר כנסת, שהוא חבר ועדה קבוע, אם הוא מחליט לא להשתתף בדיוני
הוועדה, לא יכול להצביע. אי אפשר למנוע מחבר ועדה להצביע.

היו"ר רוני בר-און:

את אומרת שלמרות שחבר הכנסת שמחון לא היה באף דיון הוא יכול להצביע.

אנה שניידר:

הוא יכול אם הוועדה העמידה לרשות חברי הכנסת את הפרוטוקולים.

היו"ר רוני בר-און:

אבל הוא אומר שהוא לא בדק את זה.

אנה שניידר:

אז זה עניינו הוא אם הוא לא בדק.

היו"ר רוני בר-און:

אני יכול לקבל תשובה? הרי שנינו משפטנים, ואני מבקש תשובה.

אנה שניידר:

תואיל להרשות לי לענות ואני אענה, התקנון לא אוסר על חבר ועדה קבוע, שלא
השתתף בדיון, מלהצביע.

היו"ר רוני בר-און:

בקיצור, התשובה של היועצת המשפטית היא שאתה יכול להשתתף בהצבעה, זה אתה
ומצפונך, אם לא היית בדיון, אתה צריך לקבל את ההחלטה.

שלום שמחון:

אני רוצה לומר משהו כמחאה על הפרוטוקול.

היו"ר רוני בר-און:

כמחאה על מה? על זה שהיא מאפשרת לך להצביע?

שלום שמחון:

דבר ראשון, אני רשאי להצביע, ואני אצביע. התחושה היא שאם יש חוות דעת מהסוג
הזה, מתחילת הדרך מה שנאמר לנו זה לא להמשיך לבוא לדיונים אם לא יכולים,
אני יו"ר ועדת הכלכלה של הכנסת ולכן לא יכולתי להגיע, ונאמר לנו שלא
מצביעים. אני חושב שהמצב הזה הוא שלא נמסרים לנו הכלים - - -

היו"ר רוני בר-און:

מחאתך נרשמה. בבקשה חבר הכנסת איתן.

מיכאל איתן:

למיטב זכרוני, כשהיועץ המשפטי לממשלה היה כאן, הוא נשאל מספר שאלות שנגעו
לתחושה של הרבה אנשים, גם חברי כנסת וגם בציבור, שאם יש כאן איזשהו הליך של
אכיפת החוק לא בצורה שוויונית - - -

היו"ר רוני בר-און:

חבר הכנסת איתן מהי בקשתך, אנחנו בהצבעה.

מיכאל איתן:

הבקשה שלי היא להודיע ליועץ המשפטי לממשלה שהוא לא יכול לזלזל בנו ולא לתת
שום תשובה, וכאילו אנחנו אוטומטים - - -

היו"ר רוני בר-און:

מה בקשתך? אתה רשאי להודיע ליועץ המשפטי לממשלה, במיוחד שאתה יו"ר ועדת
חוקה חוק ומשפט, כל הודעה שנראית לך, הדיון הזה קבוע להצבעה, יש לך בקשה
הנוגעת להצבעה הזו?

מיכאל איתן:

אני מבקש להביא להצבעה את ההצעה שלי לא לדחות את הבקשה לגופה ולא לקבל את
הבקשה לגופה אלא לומר, ההליך לא הסתיים, חברי הכנסת צריכים עוד מידע, ועד
שהיועץ המשפטי לא יבוא וייתן הבהרות, אנחנו לא בשלים להצביע.

היו"ר רוני בר-און:

תסלח לי, ההצעה שלך לא מתקבלת, אני לא מעלה אותה בכלל להצבעה משום שאין
לדברים האלה שחר. הדיון הקודם שהיה דיון לגופו של עניין הסתיים בהחלטה
שנקיים את ההצבעה בדיון הקרוב של ישיבת ועדת הכנסת, ככל שניתן גם בפגרה,
ובפגרה זה לא הסתייע.

מיכאל איתן:

היו הצעות שביקשו הסברים מהיועץ המשפטי הסברים והוא נתן - - -

היו"ר רוני בר-און:

שמענו כבר את הדברים האלה, אז תכתוב לו מכתבים - - -

מיכאל איתן:

אני לא רוצה לכתוב לו מכתבים.

היו"ר רוני בר-און:

אנחנו מקיימים כרגע את ההצבעה משום שההצעה שלך לא עולה בקנה אחד עם הוראות
החוק. בהצעה שלך לסדר שלא לקיים כרגע את ההצבעה אנחנו פותחים פתח לדחות בלא
סוף ובלא קץ כל דיון בנושא של הסרת חסינות, וחוק חסינות חברי הכנסת –
זכויות וחובות, בסעיף 13ג' קובע במפורש, להבדיל מדברים אחרים, שבקשה לנתינת
חסינות תוגש ליו"ר הכנסת שיעבירנה לוועדת הכנסת לדיון בישיבתה הקרובה. זאת
אומרת שהמחוקק ראה את הצורך לקיים את הדיון בנטילת החסינות בלא שיהוי ובלי
לאפשר השתהות טכנית מהסוג שאתה מציע עכשיו.

מיכאל איתן:

המחוקק היה צריך לקבל גם הסברים לגופו של עניין, יש שאלות והיועץ המשפטי לא
עונה.

היו"ר רוני בר-און:

תודה רבה חבר הכנסת איתן, אתה לא תפריע להצבעה. אנחנו עוברים עכשיו להצבעה.
ההצבעה היא על בקשת היועץ המשפטי לממשלה ליטול את חסינותה של חברת הכנסת
נעמי בלומנטל, כפי שהתקיים בדיון שקיימנו פה לגופו של עניין, פעמיים, ועוד
פעם שבו פתחנו פורמלית את הדיון.

ההצבעה תהיה שמית, אני אקרא כל שם מחברי הוועדה והוא יאמר בעד או נגד. בעד
פירושו לקבל את בקשת היועץ המשפטי וליטול את חסינותה של חברת הכנסת
בלומנטל. נגד פירושו כמובן שלא ליטול את החסינות. יש כמובן גם אפשרות
להימנע בהצבעה. אני מבקש שקט מוחלט בהצבעה. אני עובר להצבעה:

רוני בר-און - בעד

גדעון סער?

גדעון סער:

בעד

היו"ר רוני בר-און:

מיכאל איתן?

מיכאל איתן:

אין לי נתונים, אני לא יכול להצביע

היו"ר רוני בר-און:

נמנע?

מיכאל איתן:

אני לא נמנע

היו"ר רוני בר-און:

לא משתתף בהצבעה.

עומרי שרון - אינו נוכח

ענבל גבריאלי?

ענבל גבריאלי:

נגד

היו"ר רוני בר-און:

יולי אדלשטיין?

יולי-יואל אדלשטיין:

נגד

היו"ר רוני בר-און:

מיכאל גורולובסקי?

מיכאל גורולובסקי:

נגד

היו"ר רוני בר-און:

דניאל בנולו?

דניאל בנלולו:

נגד

היו"ר רוני בר-און:

דליה איציק?

דליה איציק:

בעד

היו"ר רוני בר-און:

אלי בן מנחם - אינו נוכח

מיכאל איתן:

יש לו גם כן - - -

היו"ר רוני בר-און:

אתה מפריע לי, אני קורא אותך לסדר בפעם הראשונה, אתה מפריע באמצע הצבעה.

אלי בן מנחם – אינו נוכח

שלום שמחון?

שלום שמחון:

בעד

היו"ר רוני בר-און:

רוני בריזון?

רוני בריזון:

בעד

היו"ר רוני בר-און:

רשף חן?

רשף חן:

בעד

היו"ר רוני בר-און:

יאיר פרץ?

יאיר פרץ:

נגד

היו"ר רוני בר-און:

יצחק כהן?

יצחק כהן:

נגד

היו"ר רוני בר-און:

יורי שטרן?

יורי שטרן:

נגד

היו"ר רוני בר-און:

שאול יהלום?

שאול יהלום:

נמנע

היו"ר רוני בר-און:

זהבה גלאון?

זהבה גלאון:

בעד

היו"ר רוני בר-און:

מאיר פרוש?

מאיר פרוש:

נגד

היו"ר רוני בר-און:

דוד טל? הוא בעצם ממלא מקומו של עמיר פרץ שהיה נוכח בכל הישיבות והוא אינו
נוכח.

אחמד טיבי – אינו נוכח. מה התוצאות?

אתי בן יוסף:

שבעה בעד, שמונה נגד.

היו"ר רוני בר-און:

שבעה הצביעו בעד הסרת החסינות, שמונה הצביעו נגד הסרת החסינות, נמנע אחד,
אני קובע איפוא שוועדת הכנסת דחתה את בקשת היועץ המשפטי לממשלה ליטול את
חסינותה של חברת הכנסת נעמי בלומנטל. אין צורך בהודעה בעניין, תודה רבה
לכם.

המשך - קביעת מסגרת דיון להצעות סיעות מרצ, חד"ש-תע"ל, וש"ס-יהדות התורה

להביע אי אימון בממשלה.

היו"ר רוני בר-און:

חבר הכנסת סער, אתה רוצה לקיים הצבעה חוזרת?

גדעון סער:

לא היה פה רוב.

דליה איציק:

תכבד את יו"ר הוועדה.

גדעון סער:

האם אתה יכול לחזור על ההצעה.

היו"ר רוני בר-און:

ההצעה הייתה לתת לעבודה ולליכוד 15 דקות.

מיכאל איתן:

למה העבודה והליכוד אותו דבר? אנחנו 40 חברי כנסת. זה לא הגיוני.

היו"ר רוני בר-און:

בלשון החברים שלי אני משמיד את סיעת הליכוד ומשבש את עבודת הקואליציה.

גדעון סער:

לא משמיד...הרי תצטרכו לשבת פה עד הלילה.

היו"ר רוני בר-און:

תציע את הצעתך.

גדעון סער:

אני מציע לעשות חשבון, הרי אני לא מתנגד עקרונית להצעות שאתה מציע, ואתה
יודע את זה. כמה סיעות בינוניות יש? נעשה את החשבון ונראה כמה זמן יצא לנו,
אם ייצא זמן סביר, אין לי בעיה עם זה.

היו"ר רוני בר-און:

יש שתי סיעות שיקבלו 10 דקות, שינוי וש"ס, כל היתר יקבלו 5 דקות.

גדעון סער:

אין לי בעיה עם זה.

היו"ר רוני בר-און:

הליכוד והעבודה 15 דקות, ש"ס - - -

גדעון סער:

אני מודיע שזה לא יהיה תקדים.

היו"ר רוני בר-און:

אמרתי פעמיים שזה לא יהיה תקדים. ש"ס ושינוי 10 דקות, וכל היתר 5 דקות. מי
בעד?

הצבעה

בעד: רוב

נגד: אין

הצבעה התקבלה פה אחד.

הקמת ועדה משותפת של ועדת הכלכלה וועדת החינוך והתרבות לפי חוק הרשות השניה
לטלוויזיה ורדיו, התש"ן – 1990

היו"ר רוני בר-און:

אנחנו מבקשים לקבוע הרכב של ועדה משותפת לוועדת הכלכלה ולוועדת החינוך
והתרבות לפי חוק הרשות השניה לטלוויזיה ורדיו התש"ן – 1990.

אנה שניידר:

צריך להדגיש שזו ועדה סטטוטורית.

היו"ר רוני בר-און:

הוועדה היא ועדה סטטוטורית, כפי שמבקשת להדגיש היועצת המשפטית.

אנה שניידר:

והיא תוקם למשך כל תקופת כהונתה של הכנסת ה- 16.

גדעון סער:

זו ועדה סטטוטורית?

היו"ר רוני בר-און:

סעיף 1 לחוק הרשות השניה לטלוויזיה ורדיו מגדיר את הוועדה כוועדה משותפת של
ועדת הכלכלה וועדת החינוך והתרבות של הכנסת ומכוח זה היא הופכת לסטטוטורית.

ארבל אסטראחן:

החוק עצמו נותן הרבה מאד סמכויות לוועדה, היא צריכה לאשר כללים - - -

שאול יהלום:

הוא קובע כמה חברים?

ארבל אסטראחן:

לא, זו סמכותה של ועדת הכנסת.

היו"ר רוני בר-און:

ניתן לחבר הכנסת שמחון להציע את הצעתו.

שאול יהלום:

יש לי הצעה לסדר, באופן עקרוני אני מציע לקבל ואני מציע שעד הישיבה הבאה
שתהיה בין הקואליציה והאופוזיציה, שזו ועדה מאד חשובה וסטטוטורית, תהיה
הידברות וה"כן" הסופי ייקבע בישיבה הבאה.

אנה שניידר:

רציתי להסב את תשומת לבכם שלפי סעיף 16ב' של התקנון , ועדה משותפת היא
במספר חברים שווה מכל אחת משתי הוועדות אלא אם כן הוועדה לפי סעיף 148
לתקנון בהסכמה תגיע להרכב אחר. אני מציעה שאם אין הסכמה בעניין הזה, שיהיה
ברור שמדובר בהרכב של מספר חברים שווה, לא נאמר מהו המספר.

היו"ר רוני בר-און:

התקנון קובע ככלל ועדה משותפת בהרכב של מספר חברים זהה מן הוועדות המשתתפות
בוועדה, אלא אם ועדת הכנסת מחליטה אחרת בהתאם לסעיף 148.

אנה שניידר:

בהסכמה.

היו"ר רוני בר-און:

בהסכמה. השאלה, חבר הכנסת סער לאן אתה רוצה ללכת? אתה רוצה ללכת לוועדה
משותפת פריטטית, או שאתה רוצה שיהיה בה רוב לוועדת כלכלה או רוב לוועדת
החינוך.

גדעון סער:

מבחינתי אפשר ללכת לוועדה פריטטית.

היו"ר רוני בר-און:

נשמע את יושבי ראש הוועדות הרלוונטיות.

שלום שמחון:

לי לא משנה מה יהיה ההרכב אם הוא יהיה פריטטי או לא פריטטי כי ממילא בסופו
של דבר נקבע את ההרכב בין האופוזיציה לקואליציה וזה מה שמשנה.

היו"ר רוני בר-און:

זה יהיה פריטטי, עברנו כבר את זה, יש לך הסכמה עם שלגי על רשות הוועדה?

שלום שמחון:

רשות הוועדה זה לא עניין של הסכמה עם שלגי, רשות הוועדה בכנסת הקודמת - - -

היו"ר רוני בר-און:

הוועדה היא בכלכלה?

שלום שמחון:

היא בכלכלה ואני מבקש שתישאר בכלכלה

היו"ר רוני בר-און:

החוק אומר כך.

גדעון סער:

כמה אתם רוצים שיהיה גודל הוועדה?

שלום שמחון:

15.

גדעון סער:

15 זה לא כולל פריטטי

שלום שמחון:

14.

היו"ר רוני בר-און:

ההצעה העולה היא ועדה פריטטית בת 14 חברים שבעה מחינוך ושבעה מכלכלה ברשות
יו"ר ועדת כלכלה. הרכב שמי יובא על ידי יו"ר הקואליציה בהסכמת האופוזיציה.
מי בעד?

הצבעה

בעד: רוב

נגד: אין

ההצעה נתקבלה פה אחד.

בקשת יו"ר הכנסת להכללת נאומו של חבר הכנסת פורז בדברי הכנסת - לפי סעיף
148 לתקנון.

היו"ר רוני בר-און:

הנושא הבא הוא בקשת יו"ר הכנסת לכלול את נאומו של חבר כנסת פורז בדברי
הכנסת לפי סעיף 148 לתקנון.

מאיר פרוש:

על מה היה הנאום.

היו"ר רוני בר-און:

הנאום מחולק על השולחן שלכם. מה ההתרגשות? שמעתם נאום של פורז, אז כולם
קופצים.

יצחק כהן:

נאום של פורז זה דבר מאד היסטורי, אלה דברים חשובים מאד.

היו"ר רוני בר-און:

סעיף 148 לתקנון הוא סעיף העושה רגלוציה עם כל מה שלא כתוב בתקנון, או
שמרשה לסטות בתקנון.

אנה שניידר:

ובלבד שזה בהסכמה.

היו"ר רוני בר-און:

כמובן.

שאול יהלום:

נאום פורז היה 7 דקות או 5 דקות?

היו"ר רוני בר-און:

אני מציע שתקרא את הנאום, תדבר בקצב של חבר הכנסת פורז, אני אמדוד את הזמן,
ואז נדע לענות על שאלתך.

מאיר פרוש:

יש לי שאלה לסדר, אחזקת כלבים כותבים עם אל"ף או עם ה"א?

היו"ר רוני בר-און:

תלוי למה אתה מתכוון, אם אתה מתכוון לבריאות לתסרוקת ולאוכל, זה אחזקה
באל"ף. אם אתה מתכוון להליכה עם חיות, זו החזקה בה"א.

מאיר פרוש:

כתוב פה עם ה"א וגם עם אל"ף.

היו"ר רוני בר-און:

תשאל את חבר הכנסת פורז.

מאיר פרוש:

אני לא מסכים להכניס לפרוטוקול כי לא ידוע אם הכוונה עם אל"ף או עם ה"א.
כתוב עם ה"א אבל הכוונה עם אל"ף, אז אני מבקש לתקן.

היו"ר רוני בר-און:

הצדיק פורז לא רצה להשתמש באות החמישית שלא לצורך אז הוא החליף אותה באל"ף.

מאיר פרוש:

זה הפוך.

היו"ר רוני בר-און:

אז זה ממש חילול הקודש.

יצחק כהן:

אני מבקש התייעצות סיעתית.

אנה שניידר:

הוועדה לא צריכה להיכנס לתוכן הנאום, תוכן הנאום ממילא נערם אחרי זה בדיוני
הכנסת. אני חייבת בגלל העניין של סעיף 148 - - -

היו"ר רוני בר-און:

חבר הכנסת פרוש, היועצת המשפטית אומרת שלכם אין שום סמכות להרהר או לערער
אחרי פורז, מה שהוא כתב, זה כזה ראה וקדש. אתה רוצה להכניס את זה או לא?

מאיר פרוש:

יש לי הצעה אחרת, אני מבקש להכניס את זה עם אל"ף.

יולי-יואל אדלשטיין:

מי שכתבה את זה זו הקצרנית, היא אולי חשבה שזה כך וכוונתו של פורז הייתה
אחרת.

היו"ר רוני בר-און:

העירו את תשומת לבי לדבר אחר, אתם עושים פה קרקס, וזה בסדר, אבל אפשר היה
לאחוז את הכלב הזה בזנבו האמיתי ולהגיד שזה יצירת נוהל שלא נגמור ממנו. כל
אחד יעלה לדוכן, ידבר 2 דקות ויגיד שהיתר כתוב בנייר וישים עשרה ספרים.

ארבל אסטראחן:

סעיף 148 הוא לא נוהג, הוא לא מהווה תקדים בשונה מסעיף 147, כי כרגע תקבע
הוועדה למקרה חד פעמי לאור הנסיבות.

רשף חן:

מה היו הנסיבות?

היו"ר רוני בר-און:

הדיון בקריאה שני ושלישית היה בשעה מאד מאוחרת וחבר הכנסת פורז ביקש, וקיבל
את הסכמת היו"ר שלא לקרוא את הנאום ולא להלאות את האנשים אלא למסור אותו
לקצרניות.

ארבל אסטראחן:

למרות שיש הוראה בתקנון שלא מאפשרת את זה.

היו"ר רוני בר-און:

היו"ר, שעה שלא ידע שהוראה בתקנון אוסרת את זה, אישר לו, והכל היה בכנסת
הקודמת.

מאיר פרוש:

חבר הכנסת פורז מתעקש ורוצה שזה ייכנס.

היו"ר רוני בר-און:

חבר הכנסת פורז קיבל הסכמה מהיו"ר...אם היה אומר לו שהוא לא יכול או לא
יודע או היה קורא ליועצת המשפטית ב- 2:00 בלילה, יכול להיות שאם חבר הכנסת
פורז היה יודע שאי אפשר הוא היה אומר, סליחה, שישנו כולם אבל אני קורא את
הנאום שלי.

כל מה שהוא מבקש עכשיו זה לאשרר את החלטת היו"ר, שהתנהלה עוד בכנסת הקודמת,
והובטח לו ולא נסתייע מכיוון שהממשלה נפלה והכנסת התפזרה, ועכשיו אומרים
כולם, התחייבנו, ולכם חברי ועדת הכנסת הסמכות, על פי סעיף 148 לשנות את
סדרי העולם האלה ולהכניס את זה פנימה. זה לא מהווה תקדים, וכך אתם מתבקשים
לעשות. עכשיו אני מבקש התייחסות בלי בדיחות.

יצחק כהן:

בוועדת הכספים ובוועדות הכנסת השונות אנחנו דנים על גורלם של קשישים, ילדים
מזי רעב שתלויים בחוקים מסייעים שהולכים לקחת מהם. מה שמטריד אותנו - - -

היו"ר רוני בר-און:

זה פרט טכני, זה לא עניין מהותי. החוק עבר, מה זה משנה, תעשה את החוק פחות
טוב אם תמשוך את הנאום הזה?

יצחק כהן:

אני עדיין ברשות דיבור...אנחנו צריכים להיות עסוקים האם ילד שירצה לתת את
הפקודה "ארצה" יצטרך רשיון או לא, נו באמת. אני מתייחס לזה כמו שזה מונח על
שולחני.

אנה שניידר:

אבל החוק עבר, הצבעת עליו כבר.

יצחק כהן:

זו בושה. זה היה מצחיק עכשיו זה עצוב.

שאול יהלום:

אני חושב שבמידה מסוימת חבר הכנסת כהן צודק והתרומה הכי גדולה תהיה אם לא
נעשה מזה דיון ארוך. אני מציע לקבל את הצעת היו"ר מאחר והיו"ר של אותה
ישיבה נתן להבין ליו"ר הוועדה, והוא כותב את זה במפורש, הרי שנחליט שעכשיו
כולם יודעים ואם יהיה צורך, אדוני גם יפרסם במליאה את החלטת ועדת הכנסת
והיועצת המשפטית, עכשיו נקבל את זה ובזה נסיים את הישיבה ללא תקדים.

היו"ר רוני בר-און:

מר ניצן, אני מבקש ממך לעזוב, לא ייתכן שתיכנס באמצע ישיבה ותנהל שיחות,
אתה מפריע לי. בבקשה חבר הכנסת רשף חן.

רשף חן:

חברים נכבדים, אני מניח שאם ההצעה הזו הייתה של כל חבר הכנסת אחר, לא
משינוי, לא היינו שומעים מכם והנושא הזה היה עובר תוך 20 שניות, כפי שהוא
צריך לעבור. אתם רבותיי, מאשימים אותנו, את המפלגה שלי, שוב ושוב בזה
שאנחנו שונאים אתכם ומתייחסים אליכם בצורה לא עניינית ומתנכלים לכל דבר
שאתם רוצים - - -

יצחק כהן:

זה לא מטריד אותי שאתה שונא אותי.

רשף חן:

הדבר המציק הוא שהפוסל במומו פוסל, ושוב ושוב, בהתמדה כזו, ובצורה כל כך
קנטרנית, אתם לא משרתים את העניין שלכם, אתם לא משרתים את כבוד הכנסת, לא
את כבוד הוועדה הזו. אם יש לכם - - -

יצחק כהן:

אין לכם משהו אחר על סדר היום חוץ מלהגיד לכלבים "ארצה"?

רשף חן:

אתה יודע יפה מאד שמה שאתה עושה פה זו קנטרנות פוליטית, האמן לי שהעניין
המרכזי שאתה משיג פה זה העניין שאי אפשר יהיה אחר כך לקחת אותך ברצינות.

השר לענייני דתות יצחק כהן:

דברתי ברצינות, להגיד לכלב "ארצה" עם רשיון או בלי רשיון, אז תגיד לו
"ארצה" בלי רשיון.

רוני בריזון:

ברשותך אומר דבר תורה, מכיוון שאנחנו כאן בין תלמידי חכמים אומר כך, הספר
היחיד בתנ"ך שלא מופיע בו שם השם אפילו פעם אחת הוא ספר אסתר, וכשבאה אסתר
וביקשה "רשמוני לדורות", לא פסקו לה חכמים שתרשם לדורות?

יצחק כהן:

מה הקשר?

רוני בריזון:

הייתי מבקש, שלמרות ששם השם לא מופיע שם, ירשם פורז לדורות.

שאול יהלום:

רק כדי לדייק, לא "רשמוני לדורות", אלא "כתבוני לדורות"

מאיר פרוש:

אדוני היו"ר, אני מתחיל קודם כל עם חברי הכנסת משינוי, הם צריכים לקחת
בחשבון שאם שר מכובד ממפלגתם, מתעקש, בימים שילדים רעבים ללחם...שאלתי קודם
האם הוא מבקש שיכללו את הנאום שלו... הרי אנחנו לא מדברים על נאום ראש
הממשלה בהרצליה שזה כלול במסגרת ההסכם הקואליציוני כמטווה קבלת מטווה בוש,
אנחנו מדברים על החזקת כלבים באל"ף ובה"א. אם שר בישראל חשוב לו, ומתעקש על
כך שזה ייכנס לסדר היום, זה מראה לי על רמה ועל הפרופיל ועל עצם - - -

היו"ר רוני בר-און:

גם היושב ראש מבקש זאת, בעיקר היושב ראש מבקש זאת. מי שיצר את התקלה - - -

מאיר פרוש:

אני קורא את מה שחבר הכנסת פורז רצה לומר מעל הדוכן, הוא מדבר על
העניין - - -

שאול יהלום:

הוא עשה אתך חסד, הוא מבקש את הנאום שלו, אם היה מביא את כל הכלבים
לכנסת...

מאיר פרוש:

אני קורא את מה שהוא רצה לומר מעל הדוכן ועכשיו הוא מבקש להניח את זה
לפרוטוקול. בנאום שלו נאמר, בעמוד 4, שהחוק מזמין את שר החקלאות לקבוע
בתקנות אגרות בעד ביצוע פעולות - - -

היו"ר רוני בר-און:

להערכתי אתה סוגר את הדלת של המלונה אחרי שהכלב ברח. החוק עבר.

מאיר פרוש:

מה הוא מבקש שאני אכניס לו לפרוטוקול? שבחוק נקבעו עבירות עונשיות מדורגות,
וגם את חומרת העבירות. אני יודע שהשר הזה, כאשר מבקשים לאכוף עבירות על חמץ
בפסח הוא אומר שאין עבירה.

היו"ר רוני בר-און:

תודה, בסדר, חברת הכנסת גבריאלי בבקשה.

ענבל גבריאלי:

אדוני היו"ר, אני חושבת שזה פשוט מגוחך שאתה מאפשר את הויכוח הזה- - -

היו"ר רוני בר-און:

אני מתנצל בפנייך שאני מגוחך.

ענבל גבריאלי:

לא אתה, סליחה, שזה מגוחך שאתה מאפשר כאן לחברי הוועדה - - -

היו"ר רוני בר-און:

אני מתנצל שאני מתנהג באופן מגוחך.

ענבל גבריאלי:

לא אתה, אתה בסך הכל נותן - - -

היו"ר רוני בר-און:

אולי היא מדברת אליך, אולי אתה היו"ר?

ענבל גבריאלי:

אתה נותן את רשות הדיבור, לא נראה לי שמה שאנחנו אמורים לעשות כאן זה
להיכנס לעומקו של עניין.

יצחק כהן:

למה לא?

ענבל גבריאלי:

אני אסביר למה לא. החוק עבר, אנחנו לא אמורים לדון עכשיו האם בימים טרופים
אלו זה בסדר להתעסק בכלבים או לא. יש כאן עניין טכני, יו"ר הכנסת טען שאפשר
לעשות את זה, אנחנו בסך הכל אמורים לאשר או לא לאשר את בקשתו וזה הכל,
עניין טכני לחלוטין.

מזכיר הכנסת אריה האן:

צריכה להיות הסכמה.

היו"ר רוני בר-און:

איפה כתוב שזה צריך להיות בהסכמה?

אנה שניידר:

כתוב בכוכבית לסעיף 148.

היו"ר רוני בר-און:

מי מתנגד לזה

הצבעה

נגד: 3

היו"ר רוני בר-און:

כיוון שאין הסכמה, אנחנו לא מעבירים את זה, ניצחתם את פורז, כל הכבוד.

קביעת ועדות לדיון בהצעות חוק ובהצעות לסדר היום.

היו"ר רוני בר-און:

הסעיף הבא על סדר היום הוא קביעת ועדות לדיון בהצעות לסדר היום. "גל אלימות
כלפי נבחרי ציבור, הצעתו של חבר כנסת אהוד יתום, הוא לא נמצא, לא נדון בזה.

אתי בן-יוסף:

הזמנתי רק את מי שביקש ערעור

היו"ר רוני בר-און:

"גל אלימות כלפי נבחרי ציבור" זו ועדה?

ארבל אסטראחן:

זו הייתה הצעה לסדר, ואנחנו צריכים לקבוע לאיזה ועדה זה ילך.

אנה שניידר:

אנחנו מציעים את ועדת הפנים.

היו"ר רוני בר-און:

אין הצעה אחרת מלבד ועדת הפנים. מי בעד?

הצבעה

בעד: רוב

נגד: אין

ההצעה עוברת לוועדת הפנים.

היו"ר רוני בר-און:

"העלאת הריבית של משיכות היתר, הפחתת הריבית על פיקדונות ועליית שער הדולר"

אנה שניידר:

אנחנו מציעים ועדת כספים.

היו"ר רוני בר-און:

יש הצעה אחרת? מי בעד ועדת כספים?

הצבעה

בעד: רוב

נגד: אין

ההצעה עוברת לוועדת הכספים.

היו"ר רוני בר-און:

"מינויו של אבו מאזן לראש הממשלה ברשות הפלסטינית" הצעתם של חברי הכנסת מתן
וילנאי, אחמד טיבי, חיים אורון, אריה אלדד, דוד אזולאי, ניסן סלומינסקי
ועזמי בשארה.

שאול יהלום:

חוץ וביטחון.

היו"ר רוני בר-און:

יש הצעה אחרת? מי בעד ועדת חוץ וביטחון?

הצבעה

בעד: רוב

נגד: אין

ההצעה עוברת לוועדת חוץ וביטחון.

היו"ר רוני בר-און:

"השבת האמון במערכת המשפט לקהילת יוצאי חבר העמים" חברת הכנסת מרינה
סולודקין.

קולט אביטל:

אנחנו מבקשים להביא את זה לעליה וקליטה כי אנחנו עוסקים בכל המכלול של
קליטת עליה וההתייחסות שלה למוסדות בארץ.

היו"ר רוני בר-און:

אבל הנושא פה הוא השבת האמון במערכת המשפט.

קולט אביטל:

זה לא עניין משפטי, זה יותר עניין פסיכולוגי.

שאול יהלום:

ועדה משותפת.

רשף חן:

יש פה כלב ויש זנב, אני חושב שהכלב, שהוא העיקר, זה העלייה. הרעיון הוא
שבגלל שלעולים החדשים אין אמון במערכת המשפט - - -

היו"ר קולט אביטל:

דיברנו בהשבת האמון והבעיה בהשבת אמון היא גם בעיה של הסברה.

היו"ר רוני בר-און:

יו"ר ועדת החוקה ביקש להעביר את זה לדיון בוועדת החוקה, אנחנו נעשה ועדה
משותפת. אם זה כל כך מעניין אותך אתה יכול לשבת בוועדה המשותפת ואני מבטיח
לך שאני אמליץ בפני יושבי הראש המשותפים שאתה תהיה יו"ר הוועדה.

רשף חן:

אני הצעתי שזה יהיה בוועדת העלייה והקליטה ואני לא חבר בקליטה אלא חבר
בוועדת חוקה, כך שאני לא מעוניין כל כך לדון בזה.

מאיר פרוש:

אני מציע ששינוי יקריאו את נאום פורז ב- 10 דקות שיש להם היום.

היו"ר רוני בר-און:

אני אבקש לתרגם אותו לרוסית ונקריא אותו בוועדת הקליטה.

רשף חן:

מתי שתצטרכו הקלה כלשהי מאתנו ואני אומר "כלבים" תדעו למה אני מתכוון ותדעו
שאני לא מתייחס - - -

מאיר פרוש:

זה לא אישי, לפורז יש בעיה אתנו.

היו"ר רוני בר-און:

ועדה משותפת ברשותך, חברת הכנסת אביטל?

היו"ר קולט אביטל:

ברשותי.

היו"ר רוני בר-און:

אני לא יכול לעשות קונססיה ברשות ועדה, אם לחבר הכנסת איתן לא אכפת, הם
ימנו את היו"ר אחר כך. כמה חברים צריך?

היו"ר קולט אביטל:

חמישה וחמישה.

היו"ר רוני בר-און:

חמישה וחמישה ברשות ועדת הקליטה.

קביעת ועדות ליון בהצעות חוק

היו"ר רוני בר-און:

הצעת חוק עסקאות גופים ציבוריים (אכיפת נהלי חשבונות תשלום חובות מס העסקת
עובדים זרים כדין ושכר מינימום) (תיקון- מניעת פיטורי חיילי מילואים) של
חבר הכנסת אבשלום וילן. הייתה הצעה להעביר את זה לוועדת חוקה או לוועדת
העבודה והרווחה.

שאול יהלום:

אני מציע ועדת העבודה והרווחה.

אנה שניידר:

החוק הזה במהותו הוא חוק שעוסק בחובת ניהול פנקסי חשבונות והוא בעצם בסמכות
של ועדת חוקה חוק ומשפט, אבל הנושא הספציפי שמבקשים להוסיף לחוק הזה מתאים
לדעתי לוועדת העבודה והרווחה.

היו"ר רוני בר-און:

אם אין עמדות אחרות, מי בעד ועדת העבודה והרווחה?

הצבעה

בעד: רוב

נגד: אין

ההצעה עוברת לוועדת העבודה והרווחה

היו"ר רוני בר-און:

הצעת חוק חיילים משוחררים (חזרה לעבודה)( תיקון – הארכת תקופת האיסור על
פיטורי מילואים ואיסור הפליה בקבלה לעבודה בשל שירות מילואים) של חבר הכנסת
גלעד ארדן וקבוצת חברי כנסת. נשמעו הצעות להעביר את הצעת החוק לוועדת חוץ
וביטחון או לוועדת העבודה והרווחה.

אנה שניידר:

ועדת העבודה והרווחה.

היו"ר רוני בר-און:

יש הערות? מי בעד ועדת העבודה והרווחה.

הצבעה

בעד: רוב

נגד: אין

ההצעה עוברת לוועדת העבודה והרווחה.

היו"ר רוני בר-און:

תודה רבה לכולם, הישיבה נעולה.

הישיבה ננעלה בשעה 11:00
