הכנסת העשרים-ושלוש

מושב שני

פרוטוקול מס' 68

מישיבת ועדת הכנסת

יום שני, כ"ד בתשרי התשפ"א (12 באוקטובר 2020), שעה 12:20

סדר היום:

<< נושא >> בקשת יושב-ראש הכנסת לקביעת ישיבת כנסת ביום חמישי, כ"ז בתשרי
התשפ"א-15.10.2020, בנושא: הסכמי אברהם לשלום, יחסים דיפלומטיים
ונורמליזציה מלאה בין מדינת ישראל לבין איחוד האמירויות הערביות, וקביעת
מסגרת הדיון << נושא >>

נכחו:

חברי הוועדה:

איתן גינזבורג – היו"ר

עוזי דיין

בועז טופורובסקי

חמד עמאר

יצחק פינדרוס

טלי פלוסקוב

תהלה פרידמן

הילה שי וזאן

מוזמנים:

ירדנה מלר הורוביץ – מזכירת הכנסת

ייעוץ משפטי:

ארבל אסטרחן

מנהלת הוועדה:

נועה בירן - דדון

רישום פרלמנטרי:

יפה קרינצה

<< נושא >> בקשת יושב-ראש הכנסת לקביעת ישיבת כנסת ביום חמישי, כ"ז בתשרי
התשפ"א-15.10.2020, בנושא: הסכמי אברהם לשלום, יחסים דיפלומטיים
ונורמליזציה מלאה בין מדינת ישראל לבין איחוד האמירויות הערביות, וקביעת
מסגרת הדיון << נושא >>

<< יור >> היו"ר איתן גינזבורג: << יור >>

אני מתכבד לפתוח את ישיבת ועדת הכנסת. אני מתנצל על העיכוב הקל, היינו
בענייני ניסוחים ותקנון, אבל רצינו שהדברים יהיו מסודרים. זו ישיבה שהתבקשה
ממזכירת הכנסת ושל יושב-ראש הכנסת ביחס להסכמי אברהם לשלום, יחסים
דיפלומטיים ונורמליזציה מלאה בין מדינת ישראל לבין איחוד האמירויות
הערביות. אבקש ממזכירת הכנסת לנמק.

<< דובר >> מזכירת הכנסת ירדנה מלר הורוביץ: << דובר >>

צהריים טובים. הבקשה היא, קודם כול, להוסיף ישיבה ולקיים אותה ביום חמישי
בשעה 11:00. יושב-ראש הכנסת ראה חשיבות גדולה מאוד בהסכמים שמביאים לכנסת
ורצה לייחד לזה יום מיוחד מפאת החשיבות, כמו שהוא ציין את זה בישיבת
הנשיאות עכשיו. קודם כול, הבקשה היא להוסיף ישיבה ביום חמישי הקרוב בשעה
11:00. ברשותך, אדוני יושב-ראש הוועדה, הוצאנו על זה הודעה כבר ביום שישי,
בכפוף להחלטת הוועדה המכובדת הזו.

<< יור >> היו"ר איתן גינזבורג: << יור >>

גם בתיאום אתי.

<< דובר >> מזכירת הכנסת ירדנה מלר הורוביץ: << דובר >>

זה דבר אחד. דבר שני, נצטרך לקבוע מסגרת לדיון.

<< יור >> היו"ר איתן גינזבורג: << יור >>

תודה, מזכירת הכנסת. לנוכח חשיבות הדיון, יושב-ראש הכנסת פנה וקיימנו
התייעצות. ראינו שזה באמת יום מיוחד וראוי לייחד לו יום דיונים מיוחד, דיון
משמעותי ואישי ביחס לכך. זו הסיבה שהחלטנו לקבוע סדרי דיון מיוחדים, גם לפי
סעיף 98 וגם לפי סעיף 142 לתקנון הכנסת, שגם יהיה דיון מיוחד וגם דיון
שסדרי הדיון בו יהיו מיוחדים – לא תקדימיים – כדי לאפשר את הדיון המיוחד
הזה.

הצענו שהישיבה תתקיים ביום חמישי בשעה 11:00, באופן כזה שיתקיים דיון אישי
במסגרת זמן של ארבע דקות לכל נואם, כך שכל חברי הכנסת שירצו להתבטא ולדבר
בנושא הזה יוכלו. נוכח חשיבות הדיון, אנחנו מבקשים לאפשר ליושב-ראש הכנסת
את שיקול הדעת לאפשר גם לשרים וסגני שרים שהם לא חברי כנסת לנאום במסגרת
אותו פרק זמן של ארבע דקות ביום הספציפי הזה, על אף שזה לא נהוג וזה חריג.
מכיוון שזה אירוע מיוחד והיסטורי שקורה אחת להרבה מאוד שנים, אנחנו חושבים
שיהיה נכון לאפשר את הדבר הזה, על אף התקדים, ואולי גם לקבוע שזה לא תקדים.
כלומר, לא לקבוע את זה כמשהו קבוע. מישהו רוצה להתבטא בנושא הזה?

<< דובר >> עוזי דיין (הליכוד): << דובר >>

פעם הייתה תחרות בצבא לחיסכון, ועשו פרס ראשון למי שיציע את ההסדר הכי טוב
לחסוך – 10,000 שקל. זכתה בפרס הראשון ההצעה להוריד את הפרס הראשון ל-5,000
שקל. בקיצור, למה לא שלוש דקות? זה לא משנה לי כל כך, אצביע בעד, אין פה
ויכוח, אבל זה נראה לי פוטנציאל לדיבור ארוך מדי. מי שאומרים לו ארבע דקות,
מושך לחמש דקות.

<< יור >> היו"ר איתן גינזבורג: << יור >>

התלבטנו עם יושב-ראש הכנסת, מכיוון שבשלוש דקות אפשר להגיד הרבה, אבל בארבע
אפשר להגיד קצת יותר. זה באמת אירוע מיוחד ולא עוד הצעת חוק. רוצים שלוש
דקות? אפשר. בגלל שזה הסכם שלום, אז נראה לי ארבע דקות. אבל אם זה כל כך
חשוב לכם ואתם רוצים להוריד, אז בסדר. אגב, בהצעת האי-אמון שתעלה היום
במליאת כנסת גם אפשרנו ארבע דקות לכל דובר מנמק באי-אמון.

<< דובר >> טלי פלוסקוב (הליכוד): << דובר >>

אני רוצה לציין שאנחנו מדברים בנושא מאוד מאוד חשוב, ואני חושבת שההחלטה
שהתקבלה היא נכונה – לתת לנושא הזה יום נפרד. רק חבל לי שאני לא רואה אף
אחד מהאופוזיציה, כנראה שהנושא הזה - - -

<< יור >> היו"ר איתן גינזבורג: << יור >>

דיברתי אתם, וזה מקובל עליהם.

<< דובר >> טלי פלוסקוב (הליכוד): << דובר >>

מקובל, אבל הם לא נמצאים פה. ברור שבכל מקרה נהיה הרוב, אבל הם אפילו לא
נמצאים כשאנחנו מדברים בנושא כל כך חשוב. זה הישג ענק – מבחינתי, ולא רק
מבחינתי – למדינת ישראל. אני, כמובן, אתמוך, ואני חושבת שההחלטה נכונה – גם
יום מיוחד וגם ארבע דקות, כי כל אחד רוצה להגיד קצת יותר ממה שאנחנו אומרים
בדרך כלל. תודה רבה.

<< דובר >> ארבל אסטרחן: << דובר >>

יש חשיבות לעניין שההחלטה הזאת מתקבלת פה אחד, בהתאם לסעיף 142 לתקנון, כי
יש פה עניין חריג, כפי שציין היושב-ראש, שרוצים לאפשר גם לשרים וסגני שרים
שאינם חברי כנסת להשתתף בדיון. ככלל, כידוע, הם לא משתתפים בדיונים אישיים
ולא בדיונים סיעתיים, הם לא חברי סיעה. הם יכולים להשתתף רק כנציגי הממשלה,
לפי סעיף 31 לתקנון שמאפשר לשרים להתערב במהלך הדיון – שר אחד, וגם שר שני
במסגרת זמן מוגבלת. לכן יש פה חריגה מסעיף 31, שכן רוצים לאפשר להם לפי
אותו סעיף, אבל במספר גדול יותר משני שרים, שאת זה מאפשר הסעיף. לכן נדרשת
פה הסכמה פה אחד.

<< דובר >> עוזי דיין (הליכוד): << דובר >>

מה זה אומר מבחינה פרוצדורלית? מה זה משנה אם זה פה אחד או לא פה אחד?

<< דובר >> ארבל אסטרחן: << דובר >>

לחרוג מהוראות התקנון ניתן רק פה אחד.

<< דובר >> עוזי דיין (הליכוד): << דובר >>

ואז מותר לחרוג מהוראות התקנון ככל שנרצה?

<< דובר >> טלי פלוסקוב (הליכוד): << דובר >>

כשהיועצת המשפטית נותנת את אישורה.

<< יור >> היו"ר איתן גינזבורג: << יור >>

החריגה מתאפשרת במקרים מסוימים, והתנאי הוא שזה פה אחד, כדי שזה לא יהווה
תקדים. יש פירושים, שאפשר לפרש את התקנון במקרים אחרים אם אין משהו שהתקנון
מתייחס אליו באופן קונקרטי. במקרה הזה אין התייחסות קונקרטית לעניין שרים
וסגני שרים שהם לא חברי כנסת, כי זה דבר חדש, החוק הנורבגי.

<< דובר >> ארבל אסטרחן: << דובר >>

לשאלתך, ברור שאי-אפשר לקבוע כל דבר.

<< יור >> היו"ר איתן גינזבורג: << יור >>

אם אין עוד התייחסויות, אעלה את זה להצבעה: מסגרת דיון של ארבע דקות לכל
נואם; על אף האמור בסעיף 31 לתקנון, יושב-ראש הכנסת יהיה רשאי לאפשר לשרים
וסגני שרים שאינם חברי חברי לדבר במהלך הדיון במסגרת הזמן האמור, כלומר
ארבע דקות.

<< דובר >> טלי פלוסקוב (הליכוד): << דובר >>

ואנחנו לא מגבילים בכלל את משך הדיון?

<< יור >> היו"ר איתן גינזבורג: << יור >>

זה יהיה מספר הדוברים כפול ארבע דקות. הדיון יתחיל ביום חמישי בשעה 11:00.
מי בעד ההחלטה?

הצבעה

בעד – פה אחד

ההצעה אושרה.

<< יור >> היו"ר איתן גינזבורג: << יור >>

ההצעה אושרה פה אחד.

<< דובר >> ארבל אסטרחן: << דובר >>

יובהר שהעניין של סגני שרים לא אמור לחול בדיוני חקיקה, בהצעות לסדר-היום
וכו'.

<< יור >> היו"ר איתן גינזבורג: << יור >>

רק בנושא הזה, באופן חריג ולא תקדימי. הוא לא יהווה תקדים להבא. חברים,
תודה רבה לכם, הישיבה נעולה.

<< סיום >> הישיבה ננעלה בשעה 12:39. << סיום >>
