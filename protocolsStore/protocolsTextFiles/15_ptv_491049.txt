פרוטוקולים/ועדת הכנסת/3804

ירושלים, א' בחשון, תשס"ב

18 באוקטובר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 232

מישיבת ועדת הכנסת

יום שלישי, כ"ט בתשרי התשס"ב (16.10.2001), שעה 09:00

סדר היום:

1.  ערעורים על החלטת יושב ראש הכנסת והסגנים שלא לאשר דחיפות הצעות לסדר
    היום;

2.  שונות;

3.  מימון הוצאות הגנה משפטית לחברי הכנסת.

נכחו:

חברי הוועדה:

אפי אושעיה – מ"מ היו"ר

  עבד-אלמאלכ דהאמשה

מוזמנים:

חבר הכנסת זבולון אורלב

  אריה האן – מזכיר הכנסת

אנה שניידר – היועצת המשפטית לכנסת

דוד לב – סגן מזכיר הכנסת

  גאולה רזיאל – מנהלת לשכת מזכיר הכנסת

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

ערעורים על החלטת יושב ראש הכנסת והסגנים שלא לאשר דחיפות הצעות לסדר היום

היו"ר אפי אושעיה:

בוקר טוב, אני מתכבד לפתוח את ישיבת ועדת הכנסת. הנושא הראשון בסדר יומנו
הוא ערעורים על החלטת יושב ראש הכנסת והסגנים שלא לאשר דחיפות הצעות לסדר
היום - 1. של חבר הכנסת אחמד טיבי בנושא: המתקפה האמריקאית על אפגניסטן
והריגת אזרחים אפגנים חפים מפשע.

מזכיר הכנסת א' האן:

איננו.

היו"ר אפי אושעיה:

כיוון שחבר הכנסת אחמד טיבי לא נמצא – ערעורו נדחה.

2.  של חבר הכנסת מרדכי משעני בנושא: המתקפה האמריקאית על אפגניסטן. חבר
    הכנסת משעני איננו ולכן גם ערעורו נדחה.

3. של חבר הכנסת זבולון אורלב בנושא: העיצומים במשרד העבודה והרווחה ובמשרד
התחבורה. חבר הכנסת זבולון אורלב איננו וגם ערעורו נדחה.

נעבור לנושא הבא בסדר יומנו – שונות.

 ש ו נ ו ת

היו"ר אפי אושעיה:

יושב ראש הכנסת, חבר הכנסת אברהם בורג, יעדר מן הארץ בשליחות ממלכתית מטעם
משרד החוץ, לצורך הסברה, מיום ל' בתשרי התשס"ב – 17 באוקטובר 2001 עד יום
ד' בחשון התשס"ב – 21 באוקטובר 2001.

ועדת הכנסת מתבקשת לקבוע ממלא מקום ליושב ראש הכנסת לתקופה זו.

המלצת היושב ראש – סגן יושב ראש הכנסת חבר הכנסת דוד טל.

אני מעמיד להצבעה את המלצת יושב ראש הכנסת.

הצבעה

המלצת יושב ראש הכנסת התקבלה.

ארבל אסטרחן:

עד לחזרתו של יושב ראש הכנסת לארץ.

היו"ר אפי אושעיה:

אני מודה לכם.

כיוון שחבר הכנסת זבולון אורלב הגיע זה עתה לישיבה אנחנו חוזרים לנושא שכבר
דנו בו – ערעורים על החלטת יושב ראש הכנסת והסגנים שלא לאשר דחיפות הצעות
לסדר היום.

ערעורים על החלטת יושב ראש הכנסת והסגנים שלא לאשר דחיפות הצעות לסדר היום

היו"ר אפי אושעיה:

חבר הכנסת אורלב, הנושא שבגינו הגשת ערעור על החלטת יושב ראש הכנסת והסגנים
חשוב מאד – העיצומים במשרד העבודה והרווחה ובמשרד התחבורה, ולפנים משורת
הדין אני מעמיד את הערעור להצבעה.

זבולון אורלב:

אני לא יכול להצביע.

עבד אלמאלכ דהאמשה:

אני נגד.

זבולון אורלב:

גם אתה לא יכול להצביע.

עבד אלמאלכ דהאמשה:

למה לא?

זבולון אורלב:

אתה מייצג את הנשיאות.

עבד אלמאלכ דהאמשה:

הגעתי במיוחד לישיבה הזאת כדי להצביע.

סגן מזכיר הכנסת דוד לב:

חבר הכנסת דהאמשה הוא חבר ועדת הכנסת והוא מצביע כחבר הוועדה.

היו"ר אפי אושעיה:

היות והשביתה מתמשכת ואין מגיעים לפיתרון במשא ומתן המתנהל במשרדים שעליהם
חבר הכנסת זבולון אורלב מדבר, אולי העלאת הנושא במליאת הכנסת באופן חריג,
מעבר

למכסה - - -

עבד אלמאלכ דהאמשה:

העניין הזה נדון בתחילת הישיבה ונפל. בפני חבר הכנסת אורלב פתוחה האפשרות
להעלות את הנושא שעליו הוא מדבר בצורת שאילתה או בוועדה, מכל מקום לא
באמצעות ערעור.

היו"ר אפי אושעיה:

מדוע? כיוון שהעניין הועלה כבר ולא אושר?

עבד אלמאלכ דהאמשה:

העניין הזה כבר נדון והצבענו עליו.

היו"ר אפי אושעיה:

אם כך הדיון הסתיים בנושא הזה.

נעבור לנושא האחרון בסדר יומנו - מימון הוצאות הגנה משפטית לחברי הכנסת.

מימון הוצאות הגנה משפטית לחברי הכנסת

היו"ר אפי אושעיה:

בעניין מימון הוצאות הגנה משפטית לחברי הכנסת אני מבקש להתייעץ עם היועצת
המשפטית של הכנסת שכן הנושא הזה, לפי דעתי, הינו כבד משקל ובעל משמעות ולא
הייתי רוצה שנדון בו בפורום כל כך מצומצם של חברי כנסת.

דיברתי אתמול עם עורכת דין ארבל אסטרחן ואני מתלבט אם לקיים את הדיון בנושא
כזה עם יושב ראש שהוא ממלא מקום היושב ראש הקבוע של ועדת הכנסת, ובלי
נוכחות חברי הוועדה. האם לא כדאי לדחות את הישיבה בנושא הזה לזמן אחר כאשר
היושב ראש הקבוע של הוועדה הזאת יכבד את הישיבה בנוכחותו ותהיה גם נוכחות
יותר גדולה של חברי כנסת?

לידיעתכם, אני באופן עקרוני בעד העניין ואני גם יכול לסיים את הדיון בנושא
הזה תוך חמש דקות אבל זה לא יהיה נכון.

היועצת המשפטית לכנסת אנה שניידר:

זה לא כל כך פשוט שכן הנחנו על שולחן הוועדה מסמך עם סעיפים שונים שצריך
לקבל החלטה לגביהם.

היו"ר אפי אושעיה:

אני לא מתכוון "למרוח" את העניין ולכן אני מציע שאם אנחנו מתכוונים לקיים
דיון רציני בנושא מימון הוצאות הגנה משפטית לחברי הכנסת, אני רוצה להתייעץ
גם איתך וגם עם עורכת דין ארבל אסטרחן ולשאול האם ראוי לקיים את הדיון הזה
בנוכחות כל כך דלילה של חברי כנסת?

היועצת המשפטית לכנסת אנה שניידר:

ההחלטה היא אך ורק שלך.

היו"ר אפי אושעיה:

איזו עצה את יכולה לתת לי לגבי השאלה ששאלתי?

היועצת המשפטית לכנסת אנה שניידר:

אני מצדדת בשילובם של חברי הכנסת בסוגייה שהונחה על שולחן הוועדה, גם בכך
שיתקיים דיון רציני בנושא, ואני ממליצה לוועדה לבדוק כל סעיף וסעיף מהמסמך
שהונח על שולחנה. בנינו אותו בצורה כזאת שהעמדנו בפני חברי הוועדה את
השאלות שאותן צריך לשקול ולקבל לגביהן החלטה. בחמש דקות בוודאי שאי אפשר
לסיים את הנושא.

היו"ר אפי אושעיה:

אם נקיים דיון בינינו, יחד עם חבר הכנסת דהאמשה ואנכי, במשך שעה, האם הוא
יהיה מקובל עלייך?

היועצת המשפטית לכנסת אנה שניידר:

אני חוזרת ואומרת שהעניין נתון לשיקול דעתך.

היו"ר אפי אושעיה:

מה דעתך, חבר הכנסת דהאמשה?

עבד אלמאלכ דהאמשה:

אני נוטה לקבל את הצעתך לדחות את הדיון למועד אחר ולשעה יותר מאוחרת שכן
אילו הישיבה של הבוקר היתה נקבעת לשעה אחת עשרה, לדוגמה, יש להניח שיותר
חברי כנסת - - -

היו"ר אפי אושעיה:

בניהול היושב ראש הקבוע של ועדת הכנסת.

כיוון שכך אנחנו דוחים את המשך הישיבה בנושא: מימון הוצאות הגנה משפטית
לחברי הכנסת, למועד אחר שייקבע על ידי היושב ראש הקבוע של ועדת הכנסת.

אני מודה לכם. הישיבה נעולה.

הישיבה ננעלה בשעה 09:10
