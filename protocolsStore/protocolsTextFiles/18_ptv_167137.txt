הכנסת השמונה-עשרה נוסח לא מתוקן

מושב שלישי

פרוטוקול מס' 150

מישיבת ועדת הכנסת

יום שני, כ"ח שבט התשע"א (2 בפבואר 2011), שעה 09:30

סדר היום: 1. הצעה לסדר היום בנושא: הצורך בהקמת ועדת חקירה פרלמנטרית
שתבדוק קרנות מחו"ל ומדינות המממנות ארגונים ישראליים הנוטלים חלק במסע דה
לגיטימציה לפגיעה בחיילי צה"ל, של חה"כ פניה קירשנבאום (4657)

2. הצעה לסדר היום בנושא: הצורך בהקמת ועדת חקירה פרלמנטרית שתבדוק מעורבות
גופים וממשלות זרות במימון פעולות המופנות כנגד המדינה ובניסיונות לרכישה
מאורגנת של אדמותיה, של חה"כ דני דנון (4670)

נכחו:

חברי הוועדה:

יריב לוין – היו"ר

נינו אבסדזה

אורי אורבך

זאב אלקין

דניאל בן-סימון

אילן גילאון

דני דנון

עינת וילף

נסים זאב

אורית זוארץ

אחמד טיבי

מנחם אליעזר מוזס

שלמה מולה

אברהם מיכאלי

ציון פיניאן

פניה קירשנבאום

נחמן שי

ליה שמטוב

ייעוץ משפטי: ארבל אסטרחן

רן בר-יושפט

מנהלת הוועדה: אתי בן-יוסף

רשמת פרלמנטרית: הדס צנוירט

1. הצעה לסדר היום בנושא: הצורך בהקמת ועדת חקירה פרלמנטרית שתבדוק קרנות
מחו"ל ומדינות המממנות ארגונים ישראליים הנוטלים חלק במסע דה לגיטימציה
לפגיעה בחיילי צה"ל, של חה"כ פניה קירשנבאום

2. הצעה לסדר היום בנושא: הצורך בהקמת ועדת חקירה פרלמנטרית שתבדוק מעורבות
גופים וממשלות זרות במימון פעולות המופנות כנגד המדינה ובניסיונות לרכישה
מאורגנת של אדמותיה, של חה"כ דני דנון (4670)

היו"ר יריב לוין:

בוקר טוב, אני מתכבד לפתוח את הישיבה. על סדר היום המשך לדיון שהתקיים
אתמול בעניין הצעות לסדר היום בנושא: הצורך בהקמת ועדת חקירה פרלמנטרית
שתבדוק קרנות מחו"ל ומדינות המממנות ארגונים ישראליים הנוטלים חלק במסע דה
לגיטימציה לפגיעה בחיילי צה"ל, הצעה של חברת הכנסת פניה קירשנבאום, מספר
4657; והצעה בעניין הצורך בהקמת ועדת חקירה פרלמנטרית שתבדוק מעורבות גופים
וממשלות זרות במימון פעולות המופנות כנגד המדינה ובניסיונות לרכישה מאורגנת
של אדמותיה, של חבר הכנסת דני דנון, מספר 4670.

אתמול קיימנו את הדיון, הדיון מוצה, דיון של מספר שעות. אני מוכרח להעיר
ולומר שלטעמי, הייתי כבר נוכח בדיונים יותר ענייניים, אבל כל אחד אמר את
אשר על לבו ואת מה שמצא לנכון לומר, ומכאן נעבור להצבעות.

נסים זאב:

אם אתה לא נותן לי לדבר, אני לא מצביע. יש גבול. אני יוצא. אתמול שלוש שעות
ישבתי, לא נתת לי לדבר.

היו"ר יריב לוין:

חבר הכנסת זאב, נתתי לך לדבר, רק אתה יצאת בדיוק שתי דקות לפני תורך. מה
לעשות?

נסים זאב:

אני מבקש לדבר שתי מילים.

היו"ר יריב לוין:

שתיים?

נסים זאב:

לא למדתי חשבון.

היו"ר יריב לוין:

בסדר. חבר הכנסת זאב, בבקשה, ולאחר מכן חבר הכנסת מולה. חבר הכנסת זאב, סדר
הדוברים היה מאוד מסודר – היה אחד מצד אחד ואחד מצד שני, ואתה פשוט יצאת
כמה דקות לפני תורך, אבל אאפשר לך בכל זאת לומר כמה מילים.

נסים זאב:

ראיתי את היום הארוך.

היו"ר יריב לוין:

יש גם כאלה שמדברים בסוף, הרי לא כולם יכולים לדבר בהתחלה. בבקשה.

נסים זאב:

אדוני היושב-ראש, לא מדובר פה בארגונים של חסד וארגונים של עדאללה, כמו
שדואגים בשלום; מדובר פה ממש בארגוני פשע חוקי, זה מאורגן, מנצלים את
הדמוקרטיה כדי להשמיץ את מדינת ישראל, לצייר את צה"ל כפושעי מלחמה, מגבירים
את הדה לגיטימציה, מרעילים את כל דעת הקהל העולמית כנגד מדינת ישראל. אנחנו
נלחמים על קיומה של מדינת ישראל, וכאשר מנצלים פה את הדמוקרטיה כדי להביא
לחורבנה של מדינת ישראל.

אני קורא לחברים באמת להפסיק להיות נאיביים, ללכת בחשכה כעיוורים. המאבק
שלנו פה היום ממש על קיומה של מדינת ישראל. אם אתם לא רואים בזה שארגון
עדאללה והארגונים האחרים, ארגוני השמאל, מהווים בעיה לתדמיתה של עם ישראל
בעולם כולו, אז יש לכם באמת בעיה. אני מבין שהשמאל לפעמים הרבה יותר גרוע
באידיאולוגיה שלו מאחמד טיבי ומכל חבר כנסת ערבי, אבל- - -

אחמד טיבי:

אתה יודע מה אמר חיים נחמן ביאליק פעם?

נסים זאב:

כן.

אורית זוארץ:

הדבר הכי מדהים זה שמשתמטים יחקרו ארגונים.

נסים זאב:

בסופו של דבר, המטרה שלנו כאן לא להביא את האנשים למשטרת ישראל; אנחנו לא
עושים את עבודתה של משטרת ישראל. אנחנו מציפים את הבעיה. אני חושב שהוועדה
הזאת, אין לה שיניים, אבל ברמה הציבורית, יש לה- - -

אורית זוארץ:

לא חבל על הזמן, על כספי ציבור, לבזבז על השטויות האלה?

נסים זאב:

ברמה הציבורית יש לה חשיבות, יש לה ערך רב, כדי שאנחנו, עד כמה שידנו משגת,
נוכל להביא נתונים דרך אותם גופים, רשם העמותות, נציג של משטרת ישראל, משרד
הפנים, כל הרשויות שהן קשורות לעניין הזה, כדי לומר היכן מגיעים הכספים. מה
נעשה בכספים – אנחנו יודעים.

אורית זוארץ:

שאילתה לשר היתה פותרת את כל הבעיות שלכם ואת כל השעמום שלכם.

נסים זאב:

השמצה נגד מדינת ישראל.

אני פה שמעתי שיש שלושה קריטריונים, יש דה לגיטימציה- - -

היו"ר יריב לוין:

חבר הכנסת זאב, עוד כמה זמן אתה צריך?

נסים זאב:

אני כבר מסיים. אני אתמול שמעתי שיש קטגוריה שונה בוועדת החינוך, לראשונה,
אמרו: מה זה דה לגיטימציה? ההגדרה שלה: כל מי שבעד מחיקת מדינת ישראל, זה
נקרא דה לגיטימציה.

אורית זוארץ:

ליברמן עושה את זה יופי בכל מדינות העולם.

נסים זאב:

הכפשה, הסתה, זה לא לגיטימציה, אז אני רוצה לומר לכם- - -

נינו אבסדזה:

הייתם צריכים להיכנס לנעליים הגדולות של לבני, ולהמשיך בתהליך המדיני.

נסים זאב:

זה האויבים מבית, ואת זה צריכים להפסיק.

קריאות:

- - -

אורית זוארץ:

ראינו מה ליברמן הביא לנו בדרום אמריקה וברוסיה.

פניה קירשנבאום:

אם היא היתה שם, אולי זה לא היה קורה.

קריאות:

- - -

אורית זוארץ:

הייתם צריכים להיכנס לנעליים הגדולות שלה, פורסם באל-ג'זירה.

פניה קירשנבאום:

איזה נעליים גדולות שלה?

היו"ר יריב לוין:

רבותיי, תודה. מאחר שאפשרתי לחבר כנסת מהקואליציה, מן הדין שאאפשר גם לחבר
כנסת מהאופוזיציה לדבר, ומאחר שחבר הכנסת מולה הוא גם מרכז הסיעה הגדולה
באופוזיציה בוועדה הזאת, בבקשה.

שלמה מולה:

רק רציתי להבהיר במשפט אחד – שמענו אתמול את פניה, היא אמרה שהיא לא
מתכוונת לחקור את ארגוני השמאל. רק רציתי לצטט ממה שהתפרסם מאמר בשמה
אתמול, ואקרא רק את הכותרת: ההחלטה להקים ועדת חקירה לארגוני השמאל הקיצוני
התקבלה מתוך רצון- - -

פניה קירשנבאום:

מי פרסם את זה? מה, NRG קובע לנו? היית פה, שמעת את המנדט של הוועדה. מה
אתה מקריא לי מעיתונים? הם קובעים פה סדר יום?

נינו אבסדזה:

NRG פרסם את זה בשמך.

פניה קירשנבאום:

בשמי? יש מנדט שנוסח על-ידי היועץ המשפטי, המנדט הוקרא בוועדה. מה אתה קורא
לי מה כותבים בעיתונים?

נינו אבסדזה:

זה המאמר שלך. זה את כתבת.

שלמה מולה:

מה שאמרת אתמול בוועדה כאן, לא התכוונת לחקור את ארגוני השמאל. כתוב שחור
על גבי לבן, כך נאמר. אני מציע לכם לקרוא את המאמר שלה, תודה.

היו"ר יריב לוין:

אני מודה לחבר הכנסת מולה על כך שגם דיבר בקיצור.

אני עובר להצבעות. חברי הכנסת דנון ואלקין, אתם רוצים לדחות את ההצבעה?
תודה.

ההצעה הראשונה, ההצעה להקמת ועדת חקירה פרלמנטרית בנושא פעילות ארגונים
ישראליים הנוטלים חלק בדה לגיטימציה של צה"ל.

תפקידי ועדת החקירה, כפי שמונחים בפניכם: הוועדה תבדוק את הנושאים הבאים:

אחמד טיבי:

אני מבקש התייעצות סיעתית, אדוני.

היו"ר יריב לוין:

א. מידת המעורבות של ארגונים ישראלים בדה-לגיטימציה של צה"ל וחייליו; ב.
דרכי המימון של הארגונים האמורים; ג. הכלים והסמכויות העומדים לרשות רשויות
המדינה, לרבות רשם העמותות, למניעת פעילות ארגונים ישראלים שתכליתה פגיעה
בצה"ל ובחייליו, ואופן השימוש בכלים אלה; ד. הצורך בתיקוני חקיקה ובהחלטות
ממשלה בנושאים המפורטים לעיל, ומתן המלצות ביחס לתוכן תיקוני החקיקה
וההחלטות כאמור.

סמכויות ועדת החקירה הפרלמנטרית: לוועדה יהיו סמכויות הנתונות לוועדה קבועה
של הכנסת בכל הנוגע לזימון, לקבלת מידע ולסדרי עבודה.

הרכב ועדת החקירה הפרלמנטרית: בוועדה רצינו שיהיו תשעה חברים; ארבעה מקומות
נשארים ריקים, מאחר שלא קיבלתי הסכמה של הסיעות שזכאיות לאייש אותם להצטרף
לוועדה, ומשכך ועל-פי הודעתי מראש, שלא אכפה על סיעה או על חבר כנסת שלא
מעוניין, להיות חבר בוועדה, לא אכפה זאת עליהם. הוועדה תהיה בהרכב של חמישה
חברים, כמפורט להלן: חברת הכנסת פניה קירשנבאום – יושב-ראש; חבר הכנסת זאב
אלקין; חברת הכנסת מירי רגב; חבר הכנסת אורי מקלב; חבר הכנסת נסים זאב.

אני עובר להצבעה שמית. מי בעד או נגד ההצעה להקים את ועדת החקירה, ולהביא
בפני המליאה את ההצעה הזאת לאישור? יריב לוין – בעד, זאב אלקין – בעד, דני
דנון במקומו של אופיר אקוניס – בעד, אורי אורבך – בעד, שלמה מולה – לא
נמצא, במקום רוחמה אברהם בלילא, חברת הכנסת נינו אבסדזה - נגד, במקום חברת
הכנסת רחל אדטו, חברת הכנסת אורית זוארץ – נגד, במקום חבר הכנסת חיים
אורון, חבר הכנסת אילן גילאון – נגד, במקום חבר הכנסת דוד רותם, חברת הכנסת
ליה שמטוב - בעד, במקום חבר הכנסת רוברט אילטוב, חברת הכנסת פניה
קירשנבאום - בעד, חבר הכנסת דניאל בן-סימון - נגד, עינת וילף – נגד, אברהם
מיכאלי – בעד, נסים זאב - בעד, מנחם אליעזר מוזס - בעד, אחמד טיבי - נגד,
ציון פיניאן - בעד.

לפיכך, עשרה הצביעו בעד, ששה נגד, נמנעים אין. ההצעה אושרה, ותעבור לאישור
המליאה.

מכאן אני עובר להצעה השנייה, הצעתו של חבר הכנסת דני דנון, הקמת ועדת חקירה
פרלמנטרית בנושא מעורבות ממשלות זרות במימון ארגונים ישראליים וברכישת
קרקעות בישראל.

תפקידי ועדת החקירה הפרלמנטרית: הוועדה תבדוק את הנושאים הבאים: א. מימון
בידי ממשלות זרות וגופים בינלאומיים הממומנים על-ידי ממשלות זרות, של
ארגונים ישראלים שפעילותם נועדה להשפיע על השיח הפוליטי בישראל, לרבות מידת
השקיפות של מקורות המימון והשימוש שנעשה בו; ב. מעורבות של ממשלות זרות
וגופים כאמור ברכישה מאורגנת של קרקעות מדינה וקרקעות פרטיות בישראל; ג.
הכלים והסמכויות העומדים לרשות רשויות המדינה, לרבות רשם העמותות, בעניין
מימון בידי ממשלות זרות וגופים כאמור; ד. הסדרים חקיקתיים בתחומים האמורים
לעיל במדינות דמוקרטיות אחרות; ה. הצורך בתיקוני חקיקה ובהחלטות ממשלה
בנושאים המפורטים לעיל, ומתן המלצות ביחס לתוכן תיקוני החקיקה וההחלטות
כאמור.

סמכויות ועדת החקירה הפרלמנטרית: לוועדה יהיו הסמכויות הנתונות לוועדה
קבועה של הכנסת בכל הנוגע לזימון, קבלת מידע וסדרי עבודה.

הרכב ועדת החקירה הפרלמנטרית – שוב, בדומה לוועדה הקודמת: בוועדה יהיו
חמישה חברים, כמפורט להלן: חבר הכנסת דני דנון - יושב-ראש; חברת הכנסת ציפי
חוטובלי; חברת הכנסת אנסטסיה מיכאלי; חבר הכנסת אריה אלדד; וחבר הכנסת
אברהם מיכאלי.

אחמד טיבי:

אפשר שאנסטסיה תהיה יושבת-ראש, אדוני?

אורית זוארץ:

אדוני היושב-ראש, אפשר שאלה ליועצת המשפטית?

היו"ר יריב לוין:

בבקשה.

אורית זוארץ:

אתמול שאלתי את היועץ המשפטי לכנסת ולא קיבלתי תשובה, לגבי סעיף 22,
והמשפט: כדי לחקור דברים שהכנסת קבעה, שאלתי, האם בתוך הדברים שהכנסת קבעה,
מדובר בנושאים שהם בפיקוח ישיר או עקיף על הרשות המבצעת? ולא נעניתי.

ארבל אסטרחן:

הוא התייחס לכך בדבריו, אבל אני יכולה לחזור על זה – לפי מה שהוא אמר,
הכנסת, בגדול, אכן עוסקת בפיקוח על הרשות המבצעת, באופן רחב, משרדי הממשלה
וגופי השלטון. עם זאת, גם גופים אחרים, עניינם נדון בכנסת. כשהכנסת, למשל,
מחוקקת או בודקת את הצורך בתיקוני חקיקה, היא עוסקת גם בעניינים שאינם אך
ורק משרדי הממשלה.

אורית זוארץ:

אבל לא בפיקוח ובקרה עליהם.

זאב אלקין:

בכנסת הקודמת- - -

אורית זוארץ:

חבר הכנסת אלקין, פניתי ליועצת המשפטית. אם תשובתה לא תספק אותי, אפנה
אליך.

דני דנון:

ועדת התביעות של קולט אביטל – אותו דבר זה היה.

ארבל אסטרחן:

זה נכון. למשל, הנושא של עמלות הבנקים; בנקים הם לא חלק מהרשות המבצעת, אבל
ודאי הכנסת יכולה לבדוק את הנושאים שקשורים אליהם, במידת הצורך לחשוב שצריך
לחוקק בעניין. היתה ועדת חקירה, למשל, שעמדה בראשה קולט אביטל בנושא של
נכסים של נספי השואה, שחלק מהנושאים האלה הוחזקו בידי גורמים שאינם גורמים
של הרשות המבצעת. בסופו של דבר הוועדה סברה שיש מקום לתיקוני חקיקה; היות
שוועדת החקירה עצמה אינה מחוקקת, ועדת החוקה היא זו שבסופו של דבר חוקקה
חוק, שהיה תוצאה של עבודת ועדת החקירה.

היועץ המשפטי עמד על כך שהוועדה הזאת, לא זה הקושי העיקרי שעליו הוא הצביע,
כלומר נכון שבגדול, כל ועדות הכנסת – הפיקוח של הכנסת הוא על הרשות המבצעת,
אבל דיונים של הכנסת, בדיקות של הכנסת, המלצות לתיקוני חקיקה יכולים
להיעשות גם בעניינים אחרים.

נינו אבסדזה:

הבעיה היא ששתי הוועדות שאתם מדברים, הן לא איימו על דמוקרטיה, ולא היתה
סתימת פיות, ועכשיו אתם סותמים פה.

זאב אלקין:

מה הפחד?

נינו אבסדזה:

מה שכתוב פה – חוקרים רק ארגוני שמאל.

היו"ר יריב לוין:

חברת הכנסת אבסדזה, יש גם מינימום של התנהלות ושל כבוד. מינימום.

נינו אבסדזה:

אם בני בגין שמאל, אני לא מתביישת להיות בשמאל.

היו"ר יריב לוין:

ביקשה חברת הכנסת זוארץ לשאול שאלה. אפשרתי לה. מן הדין היה לפחות שהסתיימה
התשובה – בזה זה ייגמר, ולא ייפתח דיון חדש.

רבותיי, אני עובר להצבעה. יריב לוין – בעד, זאב אלקין – בעד, דני דנון
במקומו של אופיר אקוניס – בעד, אורי אורבך – בעד, שלמה מולה – לא נמצא,
במקום רוחמה אברהם בלילא, חברת הכנסת נינו אבסדזה - נגד, במקום חברת הכנסת
רחל אדטו, חברת הכנסת אורית זוארץ – נגד, במקום חבר הכנסת חיים אורון, חבר
הכנסת אילן גילאון – נגד, במקום חבר הכנסת דוד רותם, חברת הכנסת ליה שמטוב
– בעד.

נחמן שי:

אני במקום מולה.

היו"ר יריב לוין:

בסדר, אאפשר לך בסוף הסבב.

במקום חבר הכנסת רוברט אילטוב, חברת הכנסת פניה קירשנבאום - בעד, חבר הכנסת
דניאל בן-סימון - נגד, עינת וילף – נגד, אברהם מיכאלי – בעד, נסים זאב -
בעד, מנחם אליעזר מוזס - בעד, אחמד טיבי - נגד, ציון פיניאן - בעד. חבר
הכנסת נחמן שי במקום חבר הכנסת שלמה מולה – נגד. תודה.

נינו אבסדזה:

בושה וחרפה. הפכתם את המדינה למדינה בולשביקית. זה מה שאתם רוצים?

היו"ר יריב לוין:

קצת כבוד.

נינו אבסדזה:

-   - -

היו"ר יריב לוין:

חברת הכנסת אבסדזה, או שאת יושבת או שאת יוצאת. יש כללים אלמנטאריים של
התנהגות במקום הזה. אי-אפשר גם לעמוד וגם לצעוק.

רבותיי, אני מבקש להכריז על תוצאות ההצבעה: בעד – 10, נגד – 7. לפיכך ועדת
הכנסת החליטה להציע למליאת הכנסת להקים גם את ועדת החקירה בראשותו של חבר
הכנסת דני דנון, בהתאם לנוסח שהקראתי כאן קודם ובהרכב כפי שהקראתי.

תודה רבה, הישיבה נעולה.

הישיבה ננעלה בשעה 09:55.
