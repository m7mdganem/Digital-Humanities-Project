פרוטוקולים/ועדת הכנסת/2090

ירושלים, ט"ז בחשון, תשס"א

14 בנובמבר, 2000

הכנסת החמש-עשרה נוסח לא מתוקן

מושב שלישי

פרוטוקול מס' 132

מישיבת ועדת הכנסת

יום שני, ט"ו בחשון התשס"א (13.11.2000), שעה 11:30

נכחו:

חברי הוועדה:

אופיר פינס-פז – מ"מ היו"ר

יולי אדלשטיין

אלי בן-מנחם

יצחק גאגולה

עבד אלמאלכ דהאמשה

משה גפני

זהבה גלאון

שאול יהלום

רחבעם זאבי

אליעזר זנדברג

נעמי חזן

יאיר פרץ

מוזמנים:

חבר הכנסת יצחק וקנין

חבר הכנסת עופר חוגי

  חבר הכנסת דוד טל

מזכיר הכנסת אריה האן

סגן מזכיר הכנסת דוד לב

גב' ארבל אסטרחן – הלשכה המשפטית

יועץ משפטי:

צבי ענבר

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – קביעת מסגרת הדיון להצעה להביע אי אמון בראש הממשלה;

2 – בקשה להעברת הצעת חוק מוועדה לוועדה אחרת.

קביעת מסגרת הדיון להצעה להביע אי אמון בראש הממשלה

היו"ר אופיר פינס-פז:

בוקר טוב, אני מתכבד לפתוח את ישיבת ועדת הכנסת ומבקש להתנצל בפניכם על כך
שהיושב ראש הקבוע של הוועדה, חבר הכנסת סאלח טריף, לא יוכל להשתתף בישיבה
הזאת ואף לא יגיע היום לכנסת, מסיבת אבל. זאת הסיבה שאני מנהל את הישיבה
הזאת במקומו.

רוב הנושאים שהיו רשומים בסדר היום שלנו "ירדו" מסיבות אחרות - - -

רחבעם זאבי:

קודם כל אני מבקש שנשלח לחבר הכנסת טריף תנחומים בשם כל חברי הוועדה.

היו"ר אופיר פינס-פז:

אנחנו שולחים לו מכאן את תנחומי כל חברי הוועדה.

כאמור, לא נקיים דיון בכל הסעיפים שהיו רשומים בסדר יומנו אלא רק על מה
שאין ברירה אלא לדון עליו והוא עניין קביעת מסגרת הדיון להצעה להביע אי
אמון בראש הממשלה. כפי שאתם מבינים, פניית יושבת ראש ועדת האתיקה של הכנסת,
חברת הכנסת דליה רבין פילוסוף, לא תעלה היום לדיון מסיבות אבל וגם לה אנחנו
שולחים את תנחומינו.

יאיר פרץ:

על איזו הצעת אי אמון אתה מדבר?

היו"ר אופיר פינס-פז:

סיעת בל"ד הגישה ליושב ראש הכנסת הצעה להביע אי אמון בראש הממשלה בשל הריגת
13 אזרחים ערביים בהפגנות שנערכו בגליל ובמשולש.

יאיר פרץ:

לא הסירו את ההצעה הזאת?

היו"ר אופיר פינס-פז:

לא, - - -

דוד טל:

כמדומני שיש הצעה להביע אי אמון בראש הממשלה מטעם סיעת ש"ס.

היו"ר אופיר פינס-פז:

חבר הכנסת עזמי בשארה ביקש להביע אי אמון בראש הממשלה בשל הריגת 13 אזרחים
ערביים בהפגנות שנערכו בגליל ובמשולש - - -

דוד טל:

האם אדוני יושב ראש הוועדה עובד על פי סדר היום?

היו"ר אופיר פינס-פז:

אם יש הצעה להביע אי אמון בראש הממשלה – דנים עליה בתחילת הישיבה.

כפי שכבר אמרתי, חבר הכנסת עזמי בשארה דחה את הבקשה להביע אי אמון בראש
הממשלה בשבוע כיוון שהוא היה בבית חולים, זאת זכותו על פי התקנון - - -

יאיר פרץ:

אולי אפשר לבקש ממנו לא לשבור את המסורת של הבית הזה?

היו"ר אופיר פינס-פז:

רשות הדיבור לחבר הכנסת שאול יהלום.

שאול יהלום:

אם חבר הכנסת בשארה לא היה מסיר את בקשתו הרי הדיון היה משולב. כיוון שהוא
הסיר את בקשתו אני מבין שצריך לבוא לקראתו מבחינת ההסרה וההצבעה אבל הדיון
צריך להיות מצומצם שבמצומצם כיוון שכאמור, הוא כבר התקיים.

אני מציע לחשוב על איזושהי שיטה - - -

קריאה:

שלוש דקות.

שאול יהלום:

אני מדבר על דיון קצר ביותר כדי לצאת ידי חובה - - -

יולי-יואל אדלשטיין:

אני תומך בהצעתך בשתי ידיי.

רחבעם זאבי:

עוד אל תתמוך - - -

היו"ר אופיר פינס-פז:

רשות הדיבור לחבר הכנסת אליעזר זנדברג.

אליעזר זנדברג:

אדוני היושב ראש, מה הפרוצדורה? האם מדובר על דיון משולב שאפשר לראות אותו
כאילו הוא כבר התקיים או שמדובר על הצעה מחודשת?

אני מציע לתת את רשות הדיבור לכל סיעה גדולה כקטנה – שלוש דקות, על מנת
להדגיש שלא יוצאים מהמסגרות הרגילות אלא מדברים על ספיח של דיון קודם.

היו"ר אופיר פינס-פז:

תודה. רשות הדיבור לחבר הכנסת רחבעם זאבי.

רחבעם זאבי:

אם רואים במה שהיה כבר בשבוע שעבר דיון בנושא כי אז צריכה להתקיים רק הצבעה
על הבקשה להביע אי אמון בראש הממשלה. אבל אם מתקיים דיון – לא יכול להיות
שהמציע ידבר עשר דקות לפחות, ועוד מישהו מהסיעה שלו ידבר עוד שלוש דקות - -
-

קריאות:

אי אפשר.

רחבעם זאבי:

לא יכול להיות שהדיון יהיה נגד משטרת ישראל וכל מי שחושבים אחרת - ייבלמו,
לכן אחת משתיים; או שתתקיים הצבעה מיידית או שיתאפשר לנו להגן על משטרת
ישראל ועל המדיניות של הממשלה.

היו"ר אופיר פינס-פז:

הנושא עלה בדיון בשבוע שעבר, התקיימה עליו הצבעה, אבל חבר הכנסת בשארה,
כאמור, לא יכול היה ליטול חלק בדיון כיוון שהוא היה בבית חולים, הוא ביקש
לדחות את הדיון או להגיש את הבקשה מחדש – דבר שנחשב לאפשרי מבחינה
פרוצדורלית.

החברים טוענים שקיימנו כבר דיון בדיוק על הנושא הזה והשאלה שאנחנו שואלים
את עצמנו היא האם אפשר רק לקיים הצבעה, או לקבוע מסגרת דיון מצומצמת
שבמצומצמת?

אליהו בן-מנחם:

אולי נאפשר רק לו לדבר?

רחבעם זאבי:

חס וחלילה. זה בדיוק נוגד את מה שאני אמרתי.

עופר חוגי:

אולי נבקש ממנו לדחות את הבקשה ולקיים דיון משולב?

היו"ר אופיר פינס-פז:

איזה דיון משולב? הרי קיימנו כבר דיון.

שאול יהלום:

שלא יעשה טובות.

עופר חוגי:

כאשר תוגש הצעת אי אמון אחרת – נשלב גם את ההצעה שלו.

משה גפני:

מה אומר על כך היועץ המשפטי של הוועדה?

צבי ענבר:

אם מדובר על הצעה להביע אי אמון בראש הממשלה, הכלל הוא שמתקיים דיון סיעתי
ולגביו קיימות שתי אפשרויות; או שקובעים את מסגרת הזמן וכל סיעה מקבלת, על
פי גודלה, את פרק הזמן כפי שקבענו, או שקובעים הודעת סיעות במקום דיון ואז
על פי התקנון מדובר על בין 5 ל-10 דקות.

בוועדה הזאת נוהגים לקבוע מסגרות שונות, זאת סמכותה של הוועדה על פי סעיף
148 ואז אם יש הסכמה – מחליטים על שינויים. אם אין הסכמה כי אז מדובר על
הודעת סיעות בטווח זמן של בין 5 ל-10 דקות.

שאול יהלום:

אם מחליטים על דיון סיעתי האם אפשר לקבוע שכל סיעה תקבל רשות דיבור 3 דקות?

היו"ר אופיר פינס-פז:

בהסכמה, כן.

שאול יהלום:

חבר הכנסת זאבי לא מסכים ולכן אני שואל האם בסמכותנו - - -

צבי ענבר:

בהסכמה אפשר להחליט על 3 דקות. אם אין הסכמה כי אז ברוב של קול אחד בהצבעה
אפשר להחליט על 5 עד 10 דקות כאשר כל אחת מהסיעות בכנסת מקבלת אותו פרק
זמן.

רחבעם זאבי:

האם אי אפשר לראות בדיון הקודם כדיון?

שאול יהלום:

מה קורה בדיון סיעתי?

צבי ענבר:

בדיון סיעתי נותנים מינימום 10 דקות לסיעה הקטנה ביותר.

היו"ר אופיר פינס-פז:

האם אפשר לראות בדיון הקודם שהתקיים בשבוע שעבר, דיון?

צבי ענבר:

הצעה להביע אי אמון היא עניין שעומד בפני עצמו.

שאול יהלום:

אני מבקש לפנות לחבר הכנסת זאבי ולומר לו שהתשובה תתקבל על ידי נציג
הממשלה, זאת אומרת שנציג הממשלה יענה על הצעת אי האמון, על כן כל סיעה
מסיעות הבית תיתן הודעת סיעה בת שלוש דקות, וזאת תהיה התשובה הכי מוחצת
לחבר הכנסת בשארה. אם הוא יצליח להושיב את הכנסת לשלוש שעות דיון – נשיג
בדיוק את ההיפך ממה שאנחנו רוצים להשיג.

רחבעם זאבי:

לא השתכנעתי אבל אני לא אתווכח עם חבר הכנסת שאול יהלום.

היו"ר אופיר פינס-פז:

אם כך הוסכם פה אחד על הודעות סיעות של שלוש דקות כל אחת.

בקשה להעברת הצעת חוק מוועדה לוועדה אחרת

היו"ר אופיר פינס-פז:

לנוכח העובדה שהיושב ראש הקבוע של ועדת הכנסת איננו והוא הסיר סעיף אחד
מסדר היום, וחברת הכנסת דליה רבין פילוסוף, מסיבות מובנות גם הסירה את
הסעיף השני בסדר היום – אני מסיר את הסעיף השלישי של סדר היום וגם את הסעיף
הרביעי - - -

משה גפני:

אדוני היושב ראש, אתה איש ממלכתי - - -

היו"ר אופיר פינס-פז:

אני איש ממלכתי אבל אינני רוצה לעסוק בסוגייה שאתה מתכוון אליה כיוון שאני
מכהן כיושב ראש הישיבה הזאת רק כממלא מקום.

משה גפני:

מותר לי לומר משהו? אדוני היושב ראש, היושב ראש הקבוע של הוועדה, חבר הכנסת
סאלח טריף, לא יהיה היום בכנסת בגלל אבל משפחתי, כולנו שלחנו לו תנחומים
אבל יש גבול לתרגילים.

מה שקרה כאן בוועדה היה עניין של פגיעה בתקנון וזה דבר שקורה לצערי, כאן,
בוועדה לעתים די דחופות. מכל מקום היועץ המשפטי של הוועדה, של הכנסת, אמר
שלפי כל הכללים, על הצעת חוק של שעות עבודה ומנוחה, שהיא צריכה להיות נדונה
בוועדת העבודה, הרווחה והבריאות, אין כל ספק לגבי הקביעה הזאת, - והוועדה
קיימה על כך דיון.

חבר הכנסת פורז הגיע לכאן ואמר שהוא מבקש התייעצות סיעתית. זה היה לפני
שבועיים כאשר שתי הצעות החוק עברו במליאת הכנסת לפני כחצי שנה או ארבעה
חודשים.

יש סעיף - - -

היו"ר אופיר פינס-פז:

אתה עושה דבר לא יפה; אני לא היושב ראש הקבוע של הוועדה, אתה בא אליי עם
החבילה הזאת - - -

משה גפני:

אדוני יושב ראש הישיבה, אני מבקש אותך לאפשר לי לסיים את דבריי.

היו"ר אופיר פינס-פז:

אני לא רוצה להכניס ראש בריא למיטה חולה.

משה גפני:

האם אני יכול להשלים את דבריי? על פי סמכותך אתה, עכשיו, כאשר אתה יושב על
כיסאו של יושב ראש ועדת הכנסת, אתה יכול להחליט מה שאתה רוצה.

מדובר על מהלך טכני שבסופו של דבר אני מניח שאיננו שנוי במחלוקת מבחינה
תקנונית, הוא לא שנוי במחלוקת מבחינה משפטית, והוא לא שנוי במחלוקת מבחינת
משך הזמן. מדובר, כאמור, על מהלך טכני ולא על קבלת חוק ולא על שום דבר אחר
לכן מותר לך להביא אותו להצבעה. היושב ראש הקבוע של ועדת הכנסת השאיר את
הנושא הזה בסדר היום, הוא יודע שאי אפשר לדחות אותו ולכן עומדות בפניך שתי
ברירות; או לנצל את כוחך ולהוריד את הנושא מסדר היום, או שתנהג בהגינות
ותעמיד את העניין להצבעה.

היו"ר אופיר פינס-פז:

אני לא מוריד את הנושא מסדר היום.

חבר הכנסת סאלח טריף לא עדכן אותי לגבי הנפתולים של החוק הזה, אינני מכיר

אותו - - -

משה גפני:

יושבים כאן מספיק אנשים שכן מכירים אותו.

היו"ר אופיר פינס-פז:

קיבלתי על עצמי לנהל את הישיבה הזאת כעשיית טובה לחבר הכנסת טריף ומסתבר
שאין ישיבה כיוון שהנושאים הכבדים הוסרו מסדר היום - - -

משה גפני:

אז תשאיר את הנושאים הקלים.

היו"ר אופיר פינס-פז:

אני רוצה לדון רק במה שאין לגביו ברירה.

הישיבה ננעלה בשעה 11:55
