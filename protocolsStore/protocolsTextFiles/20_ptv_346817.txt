הכנסת העשרים

מושב שני

פרוטוקול מס' 155

מישיבת ועדת הכנסת

יום שני, י"ט בתמוז התשע"ו (25 ביולי 2016), שעה 15:30

סדר היום:

בקשת חברי הכנסת להקדמת הדיון בהצעות חוק, לפני הקריאה הטרומית

1. הצ"ח הפחתת תוספות פיגור שהתווספו על קנסות פליליים ומנהליים (הוראת
שעה), התשע"ו-2016 (פ/3200/20), של חבר הכנסת אוסאמה סעדי.

2. הצ"ח נכסים של נספי השואה (השבה ליורשים והקדשה למטרות סיוע והנצחה)
(תיקון – סיוע לניצולי שואה הזקוקים לכך), התשע"ו-2016 (פ/3076/20), של
חברת הכנסת מרב מיכאלי.

נכחו:

חברי הוועדה:

יואב קיש – היו"ר

רוברט אילטוב

יואל חסון

מרב מיכאלי

איילת נחמיאס ורבין

חברי הכנסת:

אוסאמה סעדי

מוזמנים:

אריאלה מלכה – מנהלת הוועדה לזכר השואה בכנסת

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

בקשת חברי הכנסת להקדמת הדיון בהצעות חוק, לפני הקריאה הטרומית:

1. הצ"ח הפחתת תוספות פיגור שהתווספו על קנסות פליליים ומנהליים (הוראת
שעה), התשע"ו-2016 (פ/3200/20), של חבר הכנסת אוסאמה סעדי.

2. הצ"ח נכסים של נספי השואה (השבה ליורשים והקדשה למטרות סיוע והנצחה)
(תיקון – סיוע לניצולי שואה הזקוקים לכך), התשע"ו-2016 (פ/3076/20), של
חברת הכנסת מרב מיכאלי

היו"ר יואב קיש:

שלום. אני פותח את הישיבה. יש לנו בקשות של שני חברי כנסת להקדמת דיון
בהצעות החוק הבאות לקריאה טרומית: 1. הצ"ח הפחתת תוספות פיגור שהתווספו על
קנסות פליליים ומנהליים (הוראת שעה), התשע"ו-2016 (פ/3200/20), של חבר
הכנסת אוסאמה סעדי. 2. הצ"ח נכסים של נספי השואה (השבה ליורשים והקדשה
למטרות סיוע והנצחה) (תיקון – סיוע לניצולי שואה הזקוקים לכך), התשע"ו-2016
(פ/3076/20), של חברת הכנסת מרב מיכאלי.

אני רוצה לומר, לפני שאנחנו דנים בעניין הזה, ואת זה אני אומר לפרוטוקול,
כי חשוב לי שיבינו שמה שאנחנו עושים פה הוא מהלך חריג. אסביר למה כוונתי.
החל מהכנסת ה-18, כפי שעדכנה אותי היועצת המשפטית של הוועדה, ארבל, יש
הסכמות שפטור מחובת הנחה, על מנת לחסוך את התהליך שאנחנו עושים פה עכשיו,
היה סיכום שעולה הצעה של הקואליציה, הצעה אחת של האופוזיציה. התהליך עדיין
פורמאלית קיים, כי זה מה שאנחנו עושים כרגע, אבל היה עולה לאישור ועדת שרים
לחקיקה והם היו דנים בהחלטות, ובזה שהיו דנים למעשה היו פוטרים את העניין
מחובת הנחה, אם הם תמכו. ברגע שהתנגדו הייתה גם דעה של ועדת שרים לחקיקה.

אנחנו היום כביכול חוזרים למה שהיה נהוג לפני ההסדר הזה, ואני עושה את זה
היום רק בגלל שני אילוצים שאחרת לא הייתי עושה את זה. אני אומר את זה בצורה
הכי ברורה, כדי שבמושב הבא או בכנס הבא לא יבואו חברי כנסת ויבקשו לפתוח את
ההליך.

אוסאמה סעדי (הרשימה המשותפת):

זה לא יהווה תקדים.

היו"ר יואב קיש:

הוא תקדים בעיקרון, כי הוא לא היה קודם. ואם הנימוקים שאני מסביר עדיין
יהיו גם במקרים הבאים, בהחלט זה יהיה לגיטימי. אחד הדברים החשובים לתפיסתי
זה שאנחנו בסוף המושב, אין יותר ועדות שרים לחקיקה, ולכן אם יש דברים
דחופים או דברים שחשוב שיעלו בהקדם, אני שומר את הגמישות הקיימת בתקנון,
שזה בסמכות ועדת הכנסת, למקרים האלה של סוף המושב. זו סיבה אחת מהותית
לעניין.

הסיבה השנייה, שגם היא לצורך העניין מהותית לעניין, אני עושה את זה רק
במקומות שבהם יש לי הסכמה ממשלתית. זאת אומרת, מה כוונתי? אני לא עוסק
עכשיו בשתי הצעות שהממשלה אמרה לי, אל תקצר להם. זאת אומרת, אם הממשלה
הייתה באה ואומרת: אנחנו מתנגדים לקיצור, אל תקצר, לצורך העניין תישאר
בסיכומים מהכנסת ה-18, כך הייתי עושה. מכיוון שעשיתי בדיקה מוקדמת על מנת
לראות שאנחנו בעצם עוסקים בשתי הצעות שאינן במחלוקת בעניין זה, אני מרשה
לעצמי, יחד עם זה שזה סוף המושב, לחזור ולדון בנוהל שמאז הכנסת ה-18 לא דנו
בו. ואני דווקא רוצה להתחיל עם ההצעה שלך, אוסאמה, מהסיבה הפשוטה שממה שאני
הבנתי, לא נצטרך לתת לך את הפטור, מכיוון שממילא אתה תוכל להצמיד את ההצעה
שלך.

אתה רוצה להגיד כמה מילים על זה?

אוסאמה סעדי (הרשימה המשותפת):

אני וחבורתי מיכאלי, נורית קורן וגם החבר יואב בן צור, אנחנו למעשה אלה
שיזמנו את הצעת החוק הזאת ואנחנו שמחים שהממשלה אימצה את זה והכינה והפיצה
תזכיר, ואתמול זה עבר בוועדת שרים לענייני חקיקה. אנחנו מצמידים את הצעת
החוק שלנו להצעת החוק הממשלתית.

מרב מיכאלי (המחנה הציוני):

שתבוא ביום שני, ועד יום שני כבר החוק יהיה מונח מספיק.

אתי בן יוסף:

הוא הונח היום.

מרב מיכאלי (המחנה הציוני):

החוק הממשלתי יבוא להצבעה בשבוע הבא. החוק הממשלתי לא יבוא השבוע, כי הוא
לא נמצא בסדר-היום. הוא כבר יהיה מונח מספיק זמן בשביל להיות מוצמד, נכון?

ארבל אסטרחן:

דיברתי עם משרד המשפטים עכשיו, הם אמרו לי שהם גומרים את הניסוח על החוק
ומעבירים אותו לפרסום ברשומות, כך שיכול להיות שזה יונח היום או מחר.

אוסאמה סעדי (הרשימה המשותפת):

בכל מקרה אנחנו נוכל להצמיד את זה, גם בלי לקבל פטור מהוועדה.

ארבל אסטרחן:

נכון. בגלל שהתקנון קובע שאם יש הצעה זהה או דומה בעיקרה, אפשר להצמיד,
והתנאי להצמדה הוא שההצעה המוצמדת, כלומר שלך, מונחת על השולחן שבועיים, או
לפחות פרק הזמן שבו מונחת ההצעה שעל סדר-היום, ההצעה הממשלתית. והיות ששלך
כבר הונחה והממשלתית עדיין לא, ברור ששלך תונח יותר מהממשלתית, ולכן אפשר
יהיה להצמיד.

היו"ר יואב קיש:

תודה לך, אוסאמה. אני מאוד שמח, דרך אגב. היום קראתי שיחד אתי בדה-מרקר,
חבר הכנסת ג'בארין קרא לעצמו הח"כ שלא חוקק חוק, וטען כלפי המגזר הערבי שכל
החוקים שלכם לא מתקבלים. אז אני מאוד שמח שהיום אנחנו הולכים אתך למהלך
חשוב.

אנחנו עוברים לדבר על ההקדמה להצעת חוק נכסים של נספי השואה. אני רוצה
להגיד כמה מילים לגבי זה. הנושא עלה לדיון היום, יחד עם משרד המשפטים. יש
לנו פה נציג של משרד המשפטים?

יואל חסון (המחנה הציוני):

אני אהיה לצורך העניין.

היו"ר יואב קיש:

לא הייתם פה קודם שאמרתי, שעקב סוף המושב יש כוונה כן לאפשר את הנוהל הזה
של פטור מחובת הנחה, בכפוף לזה שזה סוף המושב ויש הסכמה ממשלתית לעניין.
דיברנו עם משרד המשפטים, הם הסכימו לפטור מחובת הנחה. ארבל, קראי את הסעיף,
שכולנו נבין.

ארבל אסטרחן:

יש לנו שתי אפשרויות לחרוג מהנושא של החובה להמתין 45 ימים. האפשרות
הראשונה, אם הממשלה הודיעה בהודעה בכתב של מזכיר הממשלה כי היא תומכת
בהצעה, או שאין בדעתה לנקוט עמדה, או שהיא מסכימה שההצעה תידון במועד מוקדם
יותר.

היו"ר יואב קיש:

אז מזכיר הממשלה צריך לתת.

ארבל אסטרחן:

נכון. בדרך כלל בעקבות ועדת השרים יוצא מכתב.

היו"ר יואב קיש:

מרב, אני לא בטוח שתספיקי להודעה של מזכיר הממשלה, לפי מה שנראה לי. למתי
צריך לקבל את הפטור?

איילת נחמיאס ורבין (המחנה הציוני):

ליום רביעי.

ארבל אסטרחן:

לפני יום רביעי, ובלבד שיש לכם מכסה ליום רביעי.

היו"ר יואב קיש:

מכיוון שאני רואה שאין פה קוורום, אנחנו צריכים שישה ויש פה חמישה חברים,
אני מציע כך: גם מחר וגם ביום רביעי יש ועדה. במידה שלא תשיגי את האישור של
מזכיר הממשלה, נכנס את הוועדה עם קוורום ונעשה את זה מסודר. במידה שתשיגי,
אז חסכנו את כינוס הוועדה בעניין. מקובל עלייך?

מרב מיכאלי (המחנה הציוני):

לגמרי.

היו"ר יואב קיש:

תודה רבה לכולם. אני נועל את הישיבה.

הישיבה ננעלה בשעה 15:45.
