הכנסת התשע-עשרה

נוסח לא מתוקן

מושב ראשון

פרוטוקול מס' 1

מישיבת הוועדה המשותפת לתקציב הכנסת

יום שני, כ"ג בתמוז התשע"ג (1 ביולי 2013), שעה 9:00

סדר היום:

תקציב הכנסת לשנים 2014-2013

נכחו:

חברי הוועדה:

צחי הנגבי – היו"ר

יצחק הרצוג

בועז טופורובסקי

יעקב ליצמן

אברהם מיכאלי

ניסן סלומינסקי

חמד עמאר

יפעת קריב

מאיר שטרית

רוברט אילטוב

מוזמנים:

יושב-ראש הכנסת יולי יואל אדלשטיין

מנכ"ל הכנסת רונן פלוט

מזכירת הכנסת ירדנה מלר-הורוביץ

היועץ המשפטי לכנסת איל ינון

קצין הכנסת יוסף גריף

  -----------------------------------------------------------------------
  חיים אבידור       –   חשב הכנסת
  ----------------- --- -------------------------------------------------
  שמוליק חזקיה      –   מנהל חטיבת המידע של הכנסת

  דן עמר            –   מנהל חטיבת התפעול של הכנסת

  מירה פיירשטיין    –   ראש אגף בכיר משאבי אנוש ופיתוח ארגוני, הכנסת

  יותם יקיר         –   דובר הכנסת

  אתי בנדלר         –   משנה ליועץ המשפטי לכנסת (כלכלה ותקשורת)

  טובי חכימיאן      –   ראש מדור בכיר תנאי חברי הכנסת, הכנסת

  לבנה כהן          –   סגנית ראש אגף בכיר משאבי אנוש ופיתוח ארגוני,
                        הכנסת

  עוז כהן           –   סגן ראש אגף טכנולוגיה ומחשוב, הכנסת

  נדב כספי          –   ראש מדור בכיר התקשרויות רכש, תקציב ופיקוח, הכנסת

  פיני מור          –   יועץ בכיר למנכ"ל הכנסת

  מוחמד שמייה       –   ראש תחום בכיר (תיאום ומעקב), לשכת מנכ"ל הכנסת
  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

תקציב הכנסת לשנים 2014-2013

היו"ר צחי הנגבי:

בוקר טוב. לראשונה בכנסת הזאת אנחנו מביאים לאישור את תקציב הכנסת. אדוני
היושב-ראש, בבקשה.

יושב-ראש הכנסת יולי יואל אדלשטיין:

אני רוצה להודות לכל חברי הכנסת שנוטלים חלק בוועדה הזאת. אני יודע שישבתם
לפגישות מקצועיות ולמדתם את התקציב, ואני לא לוקח את זה כמובן מאליו. כפי
שהוצג לכם, התקציב הזה משקף את הצורך לקצץ. החלטנו שלא נחכה להנחיות מהאוצר
ולוויכוחים עם האוצר, אלא נבדוק את התקציב ונקצץ את הדברים שאפשר לדחות את
הביצוע שלהם או שאינם חיוניים. מצד שני, בוודאי שלא בחרנו להשבית את
הפעילות השוטפת של הכנסת או להפסיק פרויקטים שהיו בעיצומם, בגלל הצורך
בקיצוץ. עם שני הפרמטרים האלה, המנכ"ל וההנהלה עבדו, התקיימו דיונים כבדים
ורציניים, ועכשיו הדברים באים לשיפוטכם.

היו"ר צחי הנגבי:

המנכ"ל, בבקשה.

מנכ"ל הכנסת רונן פלוט:

בוקר טוב. היום זה חודשיים שאני נמצא בכנסת. חודש לפני זה עשיתי חפיפה,
ובזמן החפיפה כבר הייתה תכנית עבודה לשנים האלה. כמו שאמר יושב-ראש הכנסת,
על פי הנחייתו, ישבנו מספר ימים וניסינו להוריד ככל הניתן דברים שחשבנו
שאפשר להוריד. יש לכם פה דף מצורף על 20 מיליון שקל שהורדנו מהתקציב. אני
חושב שאנחנו מגישים לכנסת תקציב שהוא מאוד רציני, תקציב שיש בו כמעט הכול.

לקחנו גם דברים חדשים, שלא היו כאן, כמו מאגר החקיקה, שהוא דבר חדש שמתחיל
לעבוד מהשנה הזאת, והוא עולה כמובן הרבה מאוד כסף. אנחנו עושים עוד דבר
שהוא מאוד חשוב: שדרוג של "סנהדרין". זה דבר שחייבים לעשות, וגם זה עולה
כתשעה מיליון שקל.

היו"ר צחי הנגבי:

תסביר מה זה "סנהדרין".

מנכ"ל הכנסת רונן פלוט:

השדרוג של התוכנה, כל מי שמשתמש במחשב. העוזרים, שעובדים כל הזמן עם זה,
יודעים שמפעם לפעם יש תקלות. הגיע הזמן שנעשה את זה.

הגידול שאתם רואים – שהוא לא גדול – הוא של דברים הכרחיים. אם היינו מקצצים
עוד, כבר היינו פוגעים בתכניות שלנו, וזה לא דבר שהיינו רוצים לעשות.

ישבתי עם כל ראש חטיבה ועברנו כמעט סעיף-סעיף בתכניות שהוא הגיש. איפה שהיה
אפשר לקצץ – קיצצנו. כולל כוח אדם. איפה שלא – כתבנו את זה כאן. מיד אחרי
זה נפגשנו עם כל חברי הוועדה, כדי שלא יבוא לכאן ויגידו שעוד פעם מביאים
דבר שרק עכשיו רואים אותו. ישבנו, הרמנו טלפונים, ואמרנו שאם יש שאלות,
שישאלו עכשיו או יתקשרו בהמשך. אני שמח שעשינו הכנה מאוד מאוד טובה, כדי
שנוכל לעשות דיון רציני. ענינו לרוב השאלות.

אני רוצה להודות לחשב המשרד, חיים, שיושב כאן על ידי, שעבד הרבה מאוד ימים,
לילות כימים, ובסיכומו של דבר הוא גם שינה אותו. התקציב הזה שונה, על פי
הנחיה שלי.

סך הכול, יש לכנסת תכנית שבה נוכל לעבוד עד 2015. אני מראש מודה לכל החברים
שבאו כל כך מוקדם בבוקר לישיבה ומאחל דיון פורה.

היו"ר צחי הנגבי:

מאיר שטרית, איך הייתם מנהלים את הדיון בעבר?

מאיר שטרית:

בדרך כלל, אחרי הצגה של המנכ"ל, חברי הכנסת מתייחסים, שומעים תשובות,
ומצביעים.

יושב-ראש הכנסת יולי יואל אדלשטיין:

כמי שהיה חבר בוועדה לתקציב הכנסת בעבר, אני מאשר את מה שאמר חבר הכנסת
שטרית. אם לחברי הכנסת יש הערות ושאלות לגבי דברים בתקציב, נשמע התייחסות
מקצועית מן הגורמים שנמצאים פה.

היו"ר צחי הנגבי:

חבר הכנסת סלומינסקי, בבקשה.

ניסן סלומינסקי:

בקשר למוזאון הכנסת, האם זה מתכוון למה שיש פה, או לבית פרומין?

מנכ"ל הכנסת רונן פלוט:

עם כניסתי לתפקיד ראיתי שיש עוד תקציב, מאוד מאוד גדול, כ-50 מיליון שקל,
שהוקצה למוזאון הכנסת. אני לא רוצה לספר עכשיו על כל מה שקרה עם מוזאון
הכנסת, כי אני בטוח שכל אחד מכם יודע איך זה התחיל. דרך אגב, אף אחד לא
יודע עדיין איך זה ייגמר. מה שאנחנו כן יודעים זה שאנחנו הוצאנו 50 מיליון
שקל לדבר הזה, ואני מקווה שבסיכומו של דבר נוכל גם להפעיל את זה.

אבל, אני מבקש בסיום התקציב שישנו כאן, להתייחס גם לסוגיה של מוזאון הכנסת.
חברים, מדובר ב-50 מיליון שקל. המדינה החליטה להקים את מוזאון הכנסת, אבל
אף אחד לא אמר מאיפה בא הכסף. ואז, מכיוון שהייתה החלטה, לא הייתה ברירה
אלא לקחת 50 מיליון שקל מתקציב הכנסת ב-2011, ולהביא אותו למוזאון. הכסף
הזה מאוד חסר בקופה היום, ואני מאוד מבקש להתייחס גם לדרך שבה נחזיר את
הכסף חזרה לקופת הכנסת.

ניסן סלומינסקי:

שוב, לא הבנתי, הכוונה למוזאון שפה בכנסת - - -

קריאות:

לא, לבית פרומין.

ניסן סלומינסקי:

היה יזם שלקח - - -

אברהם מיכאלי:

פספסת קדנציה אחת, אתה לא מעודכן עכשיו.

ניסן סלומינסקי:

החוק היה חוק שלי בכלל, והוועדה הייתה - - -

אברהם מיכאלי:

אורלב.

ניסן סלומינסקי:

לא, החוק היה שלי. אנחנו באנו אחרי שהתברר שמכרו את זה בנזיד עדשים ליזם.
אני מבין שזה חלק מהכספים לרכוש את זה חזרה מהיזם.

חיים אבידור:

לא, מה שאתה רואה פה זה 500,000 שקל בלבד.

ניסן סלומינסקי:

50 המיליון שהזכרת זה הכסף ששילמו ליזם כדי לקבל חזרה את הבעלות?

מנכ"ל הכנסת רונן פלוט:

כן.

ניסן סלומינסקי:

וזה נגמר?

מנכ"ל הכנסת רונן פלוט:

לא, לא, אני רוצה לומר לך שלפי הערכה שלנו, אם אנחנו נגיע ל-100 מיליון
בסיכומו של דבר, עשינו עסק טוב.

ניסן סלומינסקי:

וגם את היתרה ייקחו מתקציב הכנסת?

מנכ"ל הכנסת רונן פלוט:

אני מקווה שזה לא יקרה.

ניסן סלומינסקי:

נניח שאנחנו נחליט שבשום פנים ואופן זה לא ילך מתקציב הכנסת, האם זה מחייב
מישהו?

חיים אבידור:

החוק אומר: לפי תקציב הכנסת. סעיף 19, אם אני לא טועה, אומר שכל התשלומים
בגין הפקעת מוזאון הכנסת יהיו מתקציב הכנסת. גם ההפקעה וגם התפעול השוטף.

מנכ"ל הכנסת רונן פלוט:

אבל לא העלו את התקציב, השאירו אותו כמו שהוא, ורק אמרו: עכשיו תורידו 50
מיליון.

ניסן סלומינסקי:

שני המיליון שמוקצים פה למוזאון הכנסת - - -

מנכ"ל הכנסת רונן פלוט:

לא, זה לתפעול שוטף.

חיים אבידור:

בשנים קודמות, כאשר יצא החוק, הוא יצא באמצע השנה. החוק קבע שמה שיקבע
השמאי הממשלתי כתשלום פיצוי על ההפקעה, ישולם לאותו יזם שלו נמכר מוזאון
הכנסת. השמאי הממשלתי קבע את הסכום של 44.5 מיליון שקל פלוס מע"מ לתשלום
ליזם. זה נקבע בחודש יולי, ותוך ארבעה חודשים היינו צריכים לשלם. הווה אומר
שבנובמבר של אותה שנה היינו צריכים לשלם ליזם. היינו צריכים לקחת מכל מיני
מקורות של עודפים שהיו לנו באותה השנה בתקציב השוטף. היינו צריכים להעביר
כספים כדי לשלם לאותו יזם, כי זה לא תוכנן מראש. באמצע השנה יצא החוק,
ובאותה השנה היינו צריכים לשלם, וזה לא היה בתקופה שבה תכננו את התקציב.

ניסן סלומינסקי:

זה תקציב חד-פעמי, תשלום חד-פעמי?

מנכ"ל הכנסת רונן פלוט:

לא, זה היה חד-פעמי, אבל עוד לא סיימנו.

חיים אבידור:

לאחר מכן היזם הגיש תביעה לבית-המשפט בסכום של 150 מילון שקלים נוספים.

ניסן סלומינסקי:

הוא קנה את זה בעשרה מיליון, אם אני לא טועה.

חיים אבידור:

נכון. אנחנו הכנסנו בתקציב של שנת 2011 עוד 70 מיליון ש"ח כהפרשה לאותה
תביעה, כדי שיהיו לנו מקורות תקציביים אם בית-המשפט יקבע חס וחלילה שאנחנו
צריכים לשלם. אני רוצה להדגיש ש-70 מיליון השקלים הוא סכום שאין מאחוריו
הערכה מקצועית, אין מאחוריו שום דבר, ואף משפטן לא אמר שישנה סבירות לשלם
את זה או לא לשלם את זה.

ניסן סלומינסקי:

ה-70 האלה שמורים באיזה מקום?

חיים אבידור:

אנחנו מעבירים אותם כעודפים משנה לשנה לשנה. במסגרת העברת העודפים של 2012
ל-2013, בישיבה שנעשה לקראת סוף השנה, נבקש להעביר את אותם עודפים. הוא לא
מופיע בתקציב הזה, הוא מופיע בתקציב של 2012. ישנו עוד סכום, עשרה מיליון
שקלים, שאנחנו הכנסנו בתקציב, כדי לתכנן את מוזאון הכנסת ולשפץ אותו.
השיפוץ עדיין לא התחיל, ואנחנו נבקש להעביר את הסכום הזה בעודפים משנה
לשנה.

היו"ר צחי הנגבי:

תודה. חבר הכנסת שטרית.

מאיר שטרית:

למען ההיסטוריה, אני רוצה לומר שכל העסקה היא עסקה סיבובית מאוד חלמאית.
אני אומר לחברי הכנסת החדשים שלפעמים צריך להיות מאופקים. הרעיון להקים
מוזאון כנסת בבניין פרומין הוא רעיון טוב. מה שקרה פה הוא שהיזם, שהוא איש
חכם, קנה את הבניין הזה וביקש לבנות בו משהו שאולי היו מאשרים לו ואולי לא.
אבל כשהחוק עבר הוא נהיה מלך העולם, כי אז צריך היה לקנות ממנו את הבניין
כמעט בכל מחיר שהוא מבקש. אילו לכנסת הייתה סבלנות, והיו אומרים שלא צריך
מוזאון – אגב, זו הייתה עמדתי, שלא צריך מוזאון ושלא יבלבל את המוח, שייחנק
עם הבניין אם הוא רוצה – אז מאחר שלא היו נותנים לבנות שם, כי זה בניין
לשימור, הוא היה חוזר על ארבע, והיינו קונים את זה בחצי מחיר. אבל פה בערו
הרוחות, ויש חוק, צריכים לשלם, ושילמנו מחיר שלא ייאמן. היזם עשה סיבוב
נהדר על הכנסת. כל הכבוד לו, אני מוכרח להגיד שהוא יזם פיקח.

אני רוצה להציע משהו. בגלל שזה עדיין בתהליך משפטי ולא יודעים איך זה
ייגמר, יכול להיות ששווה לכנסת לקרוא ליזם ולהגיד לו: חבר, עשית, הרווחת,
כל הכבוד לך, אבל בוא נגמור עניין. בוא נפסיק עם המשפטים ונגמור עניין
בצורה מסודרת. לדעתי זה בחור שאפשר לדבר איתו, הוא לא טיפש. אפשר לדבר איתו
ולבקש ממנו לגמור את הפרשה הזאת.

יעקב ליצמן:

אתה חושב שלא ניסו את זה?

מאיר שטרית:

אני מציע לדבר איתו ולגמור את הפרשה בכבוד.

ניסן סלומינסקי:

בזמנו מינו מישהו מטעם הוועדה, והוא ניהל איתו משא ומתן, אבל... להגיד לך
שזה מריח טוב...

מאיר שטרית:

אני חושב שיושב-ראש הוועדה יכול לדבר איתו, ואני מוכן לסייע.

חיים אבידור:

חבר הכנסת שטרית, החוק אומר שמינהל הדיור הממשלתי מתעסק בכל מה ששייך
לבעלות על הכנסת, והכנסת רק משלמת.

מאיר שטרית:

זה רע מאוד. הכנסת יכולה להחליט שהיא לא נותנת לדיור הממשלתי לעשות את זה
לבד. הרי אם הכנסת תגיע איתו לסיכום, אז הדיור הממשלתי יתנגד? אתה רוצה
הסכמה של גבי שוחט? אני אביא לך הסכמה של גבי שוחט.

היו"ר צחי הנגבי:

ניסן, רצית להוסיף?

ניסן סלומינסקי:

כן. שאם יגיע מצב שחס ושלום יצטרכו לשלם עוד, אז נרשום לעצמנו שלא יעלה על
הדעת שזה יוּצא מתקציב הכנסת, אלא אם כן נגדיל את תקציב הכנסת באותו סכום.
לא יכול להיות שאתה חותך מהתקציב סכומים כאלה.

מנכ"ל הכנסת רונן פלוט:

אני מבקש לא להתעלם מהסכום שכבר הוצא. אנחנו נמצאים בגירעון גדול, ואני
מאוד מבקש לעשות הכול כדי להחזיר אותו. אני מבקש לאשר את הסכום שהעברנו,
כדי שנוכל לקבל אותו.

פיני מור:

אין גירעון, אבל התבטלו פרויקטים בגלל שאנחנו צריכים את ה-50 האלה לצרכים
אחרים. כלומר, אין גירעון שקיים, אבל ביטלו פרויקטים בעבר, ולכן חשוב
להחזיר את זה.

היו"ר צחי הנגבי:

חבר הכנסת ליצמן.

יעקב ליצמן:

אני רוצה להיות רגוע שהקיצוץ שעושים – אני לא פופוליסטי – הוא באמת כורח
המציאות. לא כל מילה שהאוצר אומר, אנחנו חייבים לרוץ אחריהם. אנחנו
סוברניים. האם כל קיצוץ שעשיתם הוא באמת...? אני רואה "רכב ממוגן" – מה,
הכנסת לא צריכה רכב מוגן?

חיים אבידור:

אני אסביר את זה.

יעקב ליצמן:

רגע, יש עוד סעיפים. אני לא נבהל מזה שהכנסת לא עשתה קיצוץ. זה מאוד
פופוליסטי להגיד שבגלל שכולם מקצצים צריך גם לקצץ. אגב, יושב כאן יושב-ראש
ועדת הכספים, והוא יודע שלפני ארבע שנים הגירעון בתקציב המדינה היה 52
מיליון שקל, והיום זה 40. אז השתפרנו. שלא יגידו לנו שאם אנחנו לא נקצץ אז
מי יודע מה...

ניסן סלומינסקי:

זה היה גירעון מבני, לא גירעון - - -

יעקב ליצמן:

לך תסביר את זה ל... לא יודע למי. אני רוצה להיות רגוע שהקיצוץ שעשו זה
איפה שבאמת היה צריך. ואם לא – אז צריך לחזיר את זה.

היו"ר צחי הנגבי:

תודה. חבר הכנסת הרצוג.

יצחק הרצוג:

אני רוצה לברך את יושב-ראש הכנסת, את מנכ"ל הכנסת ואת הצוות על העבודה
המאוד יסודית. הם נתנו לכל אחד מאיתנו סקירה מפורטת וענו על כל השאלות
בצורה נאותה.

אני התרשמתי שהמקום הזה הפך להיות מפעל עצום. יש לו 160,000 מבקרים בשנה,
וזה משהו שלא נצפה קודם. היינו 50 או 60 אלף, ופתאום הבניין החדש וכל
הסביבה הפכו להיות מקום של 160,000 איש. חלק באים לדיונים, חלק באים
לביקורים, יש משלחות מהארץ ומחו"ל – וצריך לקחת את כל זה בחשבון.

גם עבודת המחשוב היא חיונית. היה פה פיגור נוראי במחשוב, והוא עצר אותנו
מלתפקד הרבה מאוד זמן. עכשיו יש בו שיפור.

יש לי כמה שאלות ספציפיות. קודם כול, אני מקווה שהכנסת תסכם עם השב"כ על
חלוקת סמכויות לגבי ליווי משלחות לחו"ל. זה עלה לאחרונה בוויכוח ביני לבין
קצין הכנסת. אני מקווה מאוד שזה ייגמר, כי יש לזה השלכות תקציביות. אני גם
מציע שזה יבוא אחר כך לוועדה.

הדבר השני: פנה אליי הלילה חבר הכנסת מזרחי, וכתב גם למנכ"ל, בקשר לעלויות
שנוגעות לאירוח שדולות. הוא מזמין בקבוקי שתייה, והמחירים הם אסטרונומיים -
-

מנכ"ל הכנסת רונן פלוט:

נכון.

יצחק הרצוג:

- - ובמנות לא סדירות. אני מבקש שזה ייבדק ויילקח בחשבון.

מנכ"ל הכנסת רונן פלוט:

בדקנו את זה. זה היה במכרז הקודם. עוד כמה חודשים יש מכרז חדש, ואנחנו נשים
לב לזה.

יצחק הרצוג:

הנושא הבא הוא התמחרות המלונות. ח"כים לא רוצים לשהות במלונות והם גם לא
חייבים אם לא צריך. אבל לעתים צריך. זאת בגלל סוגיית זקיפת ההכנסה והעלויות
של המלונות. השאלה אם אתם עושים התמחרות על המלונות, ואם אפשר להוריד את
העלויות פר-חדר.

ההערה האחרונה נוגעת למאבק של העוזרים הפרלמנטריים. זה דבר שצריך לקח
בחשבון בתכנון שלכם למהלך השנה. כי להערכתי המאבק הזה יוביל בסוף לתוצאה
כלשהי. אתם תצטרכו לנהל איתם משא ומתן ולהיענות לחלק מהדרישות. אז האם
לוקחים את זה בחשבון בתקציב המיוחד?

חיים אבידור:

אני רוצה לענות על המלונות. המחיר שלהם הוא 550 ש"ח ללילה, כולל ארוחת
בוקר. זה מחיר שנעשה במכרז, וזכו בו שלושה בתי מלון. לדעתי זה מחיר נמוך,
כי המלונות הם מלונות חמישה כוכבים, כפי שקבענו בתנאי הסף של המכרז. זה
פחות או יותר תואם למה שהיה פעם חמישה כוכבים, כי הדירוג כיום כבר לא קיים.
המכרז יסתיים במאי בשנה הבאה, ונצא עוד פעם למכרז. לדעתי המחיר הוא די טוב.

יצחק הרצוג:

תודה.

היו"ר צחי הנגבי:

תודה. חבר הכנסת מיכאלי, בבקשה.

אברהם מיכאלי:

אני ממשיך בדברים שחבר הכנסת הרצוג אמר. יש שינויים מכנסת לכנסת, לאו דווקא
בגלל שינויי הגברי, אלא בגלל הנסיבות המשתנות של הבניין. אין ספק שהבניין
הזה שונה לעומת מה שהיה לפני שתיים או שלוש קדנציות, וגם התקציב משתנה
בהתאם לכך. עברנו על התקציב עם הצוות המקצועי, והבנו את השינויים.

אני חושב שצריך לשים לב לשתי תופעות שקורות בכנסת הקודמת והנוכחית. אני
הערתי למנכ"ל בישיבה שלנו, שבגלל גידול המבקרים, יש כאן תופעה שמבקרים פה
מגיל אפס כמעט, ועד גיל 120, ולדעתי יש איזו זילות של יחס המבקרים לבניין.
איך זה מתבטא? אני אתמול הסתובבתי פה, וראיתי אנשים מסתובבים עם מכנסיים
קצרים וכפכפים, ולא מבינים שהם באים לכנסת. הם חושבים שהם באים לאיזה טיול
בירושלים, המדריך מצא חצי שעה פנויה, אז מכניסים אותם לכנסת. הוועדה
המשותפת הזאת וועדת הכנסת, צריכים לחשוב איך אנחנו מחזירים את המודעות של
האזרחים לכך שמי שמגיע לכנסת שיואיל בטובו ויתלבש חגיגי. שיבוא לכנסת בצורה
שמשדרת יראת כבוד כלפי הבניין. כי אם אנחנו לא נקפיד על זה, אני לא יודע מי
עוד נשאר שיקפיד על זה.

מאיר שטרית:

אפשר פשוט לא לתת לו להיכנס.

ניסן סלומינסקי:

היה פעם יושב-ראש שלא אפשר ללובשי ג'ינס להיכנס.

היו"ר צחי הנגבי:

יושבת-ראש.

אברהם מיכאלי:

הדבר השני: המנכ"ל יצוין לשבח על מספר יוזמות שכבר עשה בכניסה לתפקיד, למשל
שינויים במזנון ובחניון. צריך לשים לב שהדבר הזה לא היה לנו כבר כמה וכמה
קדנציות. כל ח"כ היום יודע שבימים מסוימים הוא חונה בחניה שלו, וזה מאוד
מכבד את החניה של הח"כים. כי בעבר ח"כים הסתובבו פה דקות לא מבוטלות כדי
למצוא חניה.

אני רוצה לשאול את אדוני החשב ואת אדוני המנכ"ל: קראתי פה את ההערה לגבי
ה-ממ"מ. אני מבין שאתם מתקצבים לפי ביצוע בפועל. אני אומר לך מניסיוני שיש
לי קושי להגיע ל-ממ"מ. אין להם מספיק צוותים. למיטב ידיעתי, הצוותים האלה
לא גדלו במשך השנים. אני זוכר שהתלוננתי על כך בקדנציה הקודמת, ואמרו לי:
תגדילו את הבקשות, ואני אגדיל את הצוות. אני חושב שלחבר הכנסת אין הרבה
מקורות שהוא יכול להסתמך עליהם כדי לקדם דברים חשובים בבניין, מלבד הגוף
המקצועי הזה. ולכן אני חושב שאנחנו צריכים לחשוב איך נותנים שם גם גיבוי
מקצועי וגם כמותי. אני חושב שזה לא מספיק בשביל כל הוועדות בבניין, כולל
חוות דעת חריגות שכל אחד מבעלי התפקידים פה יכול לבקש.

מנכ"ל הכנסת רונן פלוט:

בקשר לביגוד הוצאתי חוזר, גם לעובדים וגם למשמר, וביקשתי בדיוק מה שאמרת.
יכול להיות שעדיין יש את זה פה ושם, אבל אנחנו נחמיר מאוד. כבר בכניסה, כל
מי שיבוא בלבוש לא מתאים, הוא פשוט לא ייכנס לפה. אנחנו נחמיר בצורה
חד-משמעית.

יצחק הרצוג:

הבעיה שיש גם משלחות של מטיילים. אתה צריך לתת הנחיות למשלחות של מטיילים,
אחרת תמצא את עצמך במצב שלא תוכל לתת לבני נוער להיכנס.

מנכ"ל הכנסת רונן פלוט:

אני לא אתן לבני נוער להיכנס אם הם יבואו עם גופייה קרועה.

יושב-ראש הכנסת יולי יואל אדלשטיין:

החוכמה היא לא שהמשמר יעצור קבוצה בכניסה לכנסת, אלא החוכמה היא שאגף
הביקורים יודיע מראש למי שמביא קבוצות. זאת הייתה ההנחיה של המנכ"ל ונראה
איך זה מתבצע. אנחנו לא רוצים להגיע למצב שיש מסננת מאוד קפדנית בכניסה
לכנסת, אלא שיבואו, אבל מתוך הבנה שהם באו לפרלמנט.

מנכ"ל הכנסת רונן פלוט:

על השאלה השנייה שלך יענה שמוליק, יושב-ראש החטיבה של ה-ממ"מ.

שמוליק חזקיה:

הסעיף המדובר מדבר על קיצוץ מחקרים מוזמנים מבחוץ. הדבר הזה הוא לא ליבת
העיסוק שלנו, אלה דברים שאנחנו לא מצליחים לעשות, ואנחנו חושבים שזה מתאים
שיעשה את זה גורם חיצוני.

לגבי גודל הצוות: אנחנו יזמנו בחינת עומסים על ידי גורם חיצוני. ברגע שיהיו
ממצאים הם יועברו למנכ"ל. הנגזרת של זה תהיה כנראה גידול בכוח אדם.

מאיר שטרית:

מה היה הגידול במספר העובדים ב-ממ"מ בחמש השנים האחרונות?

שמוליק חזקיה:

הייתה כל הזמן תנודתיות, כיוון שאלה חבר'ה צעירים שבאים לפה וחלקם מתקדמים
למקומות אחרים. אנחנו נעים בין 25 ל-22. אנחנו עכשיו נמצאים על מספר קבוע
של 25.

מאיר שטרית:

זה המספר לאורך חמש השנים האחרונות?

שמוליק חזקיה:

זו פחות או יותר התנודה. עד עכשיו עמדנו יפה מאוד במשימה הזאת. אחרי בחינת
העומסים אנחנו מתכוונים להגדיל את כוח האדם. אנחנו חייבים להיות יעילים, כי
מדובר ב-120 ח"כים, ומתוכם, נניח, 80 שנמצאים מול ה-ממ"מ. מבחינת הגודל, זה
צריך להיות תמיד גוף יעיל מאוד. כי אם אני אצמיד לכל חבר כנסת חוקר, אנחנו
נדבר על 80 חוקרים.

אברהם מיכאלי:

אבל קח בחשבון שיש לך חוקרים שונים באותה ועדה באותו יום. אז תאר לך שאתה
מזמין חוות דעת לשלושה נושאים בוועדה אחת: אתה לא יכול לצפות מבן אדם אחד,
או שניים אפילו, ש - - -

ניסן סלומינסקי:

זה קורה אצלנו כל יום כמעט: שלוש חוות דעת – והם עומדים בזה בסדר.

אברהם מיכאלי:

ח"כים בודדים בקושי מקבלים חוות דעת.

שמוליק חזקיה:

לכן בחינת העומסים תהיה כלי אובייקטיבי, והוא כמובן מאוד יעזור לחברי הכנסת
ולמנכ"ל להחליט מה הגודל המתאים לכוח האדם.

אברהם מיכאלי:

אני מציע לבחון את הנושא הזה בדיון עומק. אני מרגיש שהרבה שנים אין שינוי
בזה.

יצחק הרצוג:

צריך להקצות דיון נפרד של הוועדה לנושא.

היו"ר צחי הנגבי:

מאה אחוז.

יושב-ראש הכנסת יולי יואל אדלשטיין:

אני מסכים במאה אחוז. התקיימו אצלי מספר דיונים על כך. יותר מכך: אנחנו גם
בודקים אופציות ביניים, למשל מימון חוקרים חיצוניים. אני אישית דיברתי עם
גופים שמתמחים בזה. אם זה אחד הנושאים שהח"כים מעלים, אז זה אומר שה-ממ"מ
מצליח, אבל גם שהוא לא מספק מספיק תשובות לכולם. זה משהו שאנחנו נצטרך
לפתור. אני מציע, כפי שאמר חבר הכנסת מיכאלי, שנעשה דיון מיוחד של הוועדה
על כך. אנחנו לא רק פתוחים, אלא גם מצדדים בזה.

היו"ר צחי הנגבי:

תודה. חבר הכנסת טופורובסקי.

בועז טופורובסקי:

בשורה 4 של התקציב, שכר חברי הכנסת הוא לפי השכר היום, נכון?

חיים אבידור:

כן, ללא ההורדה של 1%.

בועז טופורובסקי:

למה לא להכניס את ההורדה ה"פנומנלית" של 1%?

חיים אבידור:

קודם כול, היא עוד לא אושרה בקריאה שנייה ושלישית במליאה. אבל אני יכול
להגיד לך שההשפעה שלה היא כ-400,000 שקלים בשנה. זאת אומרת שעל 2013 זה
כמעט לא ישפיע.

חמד עמאר:

כמה כסף זה 1%?

חיים אבידור:

400,000 שקלים לשנה שלמה.

חמד עמאר:

וכמה זה 10%?

חיים אבידור:

ארבעה מיליון.

בועז טופורובסקי:

שורה 27. אני לא כל כך הבנתי את ההסבר על ערוץ הכנסת, שעולה בעוד שלושה
מיליון כמעט.

חיים אבידור:

אני אסביר לך. בחוק ההסדרים נקבע שתהיה תוספת ערוצים ל"עידן פלוס". תוספות
הערוצים הולכות בקבוצות של שישה. כדי להפיץ עת "עידן פלוס" צריך איזשהו
מערבל שלוקח שישה ערוצים. נכון להיום קיימים שישה ערוצים, ורוצים להוסיף
עוד שני ערוצים, אז צריך לקחת עוד מערבל של שישה ערוצים. זאת אומרת שכל
השמונה יצטרכו להתחלק בעלות של 12. ואז, כתוצאה מזה, תהיה לנו תוספת של שני
מיליון ש"ח להפצה.

ניסן סלומינסקי:

2.4.

חיים אבידור:

2.4 מיליון ש"ח. הנושא עדיין נדון בוועדת הכלכלה, אבל אנחנו לא לקחנו סיכון
והוספנו את הסכום הזה בכל מקרה.

בועז טופורובסקי:

הבנתי. שורה 30: אירועים מיוחדים של הכנסת. מה זה?

חיים אבידור:

ט"ו בשבט, יום-הולדת לכנסת - - -

יותם יקיר:

מדובר באירועים לאורך כל השנה, כולל "שירים לזכרם", ט"ו בשבט ועוד.

בועז טופורובסקי:

שורה 42: כוננויות עובדים. אני מבין שהיו שינויים, אבל עד כדי כך? כמעט פי
שלושה?

חיים אבידור:

הכנסת הרחיבה בצורה מאוד מאוד גדולה את הפעילות שלה במהלך השנים 2011
ו-2012. מה שאתה רואה פה זה גידול בפעילות של שנתיים שלמות, שכתוצאה מהן
היה צריך לתת תוספת כוננויות לאנשים במהלך כל השנתיים האלה. אתה יכול
להחליף את הנושא הזה בגידול בכוח אדם.

בועז טופורובסקי:

אבל זה על חובות עבר, כי אני רואה שבחצי שנה יש 1.3 מיליון.

חיים אבידור:

לא תקצבנו את זה ב-2011 ו-2012, אלא השתמשנו בכל מיני עודפים שהיו בשכר.
נכון לעכשיו אנחנו נמצאים במצב נתון של הרחבת פעילות, שכתוצאה ממנה יש צורך
בתוספת כוננויות, והן באות לידי ביטוי בסכום הזה.

בועז טופורובסקי:

אוקיי. שורה 48: פרסומים, הסברה, מרכז מבקרים. רשום בהסבר: "מודעות
ושידורים העוברים משורה 51". לא הבנתי את זה.

יותם יקיר:

הגידול בפעילות של מרכז המבקרים חייב אותנו לפרסומים ולחוברות שיווקיות –
חוברות שמחולקות למבקרים, חומר על הכנסת. כמובן שזה גם חייב גידול בהדפסות.

בועז טופורובסקי:

ומה זה ההסבר לגבי מודעות ושידורים העוברים משורה 51? זה היה בתפעול שוטף?

נדב כספי:

כן, זה היה בתפעול שוטף, והעברנו את זה לשורה הזאת.

בועז טופורובסקי:

שורה 52: אחזקה שוטפת. כמה התוספת בארנונה מוסיפה?

חיים אבידור:

כ-1.5 מיליון שקלים.

בועז טופורובסקי:

ועוד שני מיליון שקלים על תוספת באחזקה השוטפת?

חיים אבידור:

יש סבסוד של מזנון הכנסת. אנחנו הוספנו שם מיליון שקלים. עיקר הסכום הולך
לתשלום לספק של ההסעדה בפגרות כדי שהוא ימשיך להעסיק את העובדים ולא יפטר
אותם במהלך הפגרות. אנחנו משלמים 180,000 שקלים לחודש פגרה.

בועז טופורובסקי:

אבל זה מופיע בסעיף לפני, בתפעול שוטף. אני שאלתי על אחזקה שוטפת. ב"תפעול
שוטף" מופיע הנושא של המזנון, וב"אחזקה שוטפת" יש תוספת של 3.8 מיליון שקל.
רשמתם שם "בגלל ארנונה", אבל אתה אומר שארנונה זה רק מיליון וחצי. אז מה
עוד?

חיים אבידור:

יש לנו תוספת שנובעת משירותים למערכות ההגברה של אולם המליאה, ששיפרנו
אותן. אנחנו מחזיקים שם תורן שיושב שם כל פעם שיש ישיבת מליאה, כדי שלא
יהיו לנו בעיות בנושא הזה. יש לנו גם תוספת של חצי מיליון שקלים בשירותי
הניקיון באגף החדש, וזה נובע מהסכם שהאוצר חתם עם ההסתדרות לגבי עובדי
ניקיון שעובדים כתף אל כתף במקומות מסוימים. ההסכם שיפר להם את התנאים. ויש
כמובן הצמדות שונות שאנחנו משלמים לחוזים שקיימים.

בועז טופורובסקי:

שתי שאלות אחרונות. ציוד ביטחוני ותפעולי?

חיים אבידור:

זה ציוד הקשר.

בועז טופורובסקי:

זה עולה שלושה ומשהו מיליון?

חיים אבידור:

ציוד קשר עולה ארבעה מיליון שקלים. שלושה מיליון זה מתקציב של השנה,
ומיליון אחד זה מתקציב שעשינו בשנה שעברה ואנחנו נעביר אותו במסגרת
העודפים. לא התחלנו את זה בשנה שעברה, אלא אנחנו נעשה חלק במהלך השנה, ומן
הסתם גם חלק ייעשה בשנה הבאה. התקציב יהיה ארבעה מיליון שקלים להחלפת
מערכות הקשר של המשמר.

בועז טופורובסקי:

השאלה האחרונה היא על גמלאות חברי הכנסת – שורה 89. הן אמורות לרדת, לא?
הרי זה השתנה מ-2003.

ניסן סלומינסקי:

לא, כל פעם עוד חברי כנסת מצטרפים.

חיים אבידור:

למה אתה חושב שזה זה צריך לרדת?

בועז טופורובסקי:

זה לא הולך בעיקר לפי פנסיה תקציבית?

יצחק הרצוג:

זה לא פנסיה תקציבית. אתה עדיין משלם גמלאות.

חיים אבידור:

דבר ראשון, פרשו 50 חברי כנסת לפני כמה חודשים - - -

בועז טופורובסקי:

שנייה, איפה הפנסיה התקציבית נכנסת?

חיים אבידור:

מה שאתה רואה כאן זה רק הפנסיה התקציבית.

בועז טופורובסקי:

אבל לחברי כנסת בעבר - - -

חיים אבידור:

חברי כנסת ששירתו לפני שנת 99' – הם נמצאים פה. נוספו חברי כנסת שפרשו
עכשיו; וחוץ מזה, הצמדת שכר חברי הכנסת לשכר הממוצע מעלה גם את הגמלאות
באותו שיעור.

בועז טופורובסקי:

אבל אלה שפרשו זו הוצאה חד-פעמית. אני לא מדבר על 99', אני מדבר על אלה
שפרשו עכשיו.

חיים אבידור:

לא פרשו. חברי כנסת שהיו חברי כנסת או עבדו במוסד ציבורי עד שנת 99'
ופורשים היום – הם עדיין בפנסיה תקציבית. נשמרה להם הזכות.

בועז טופורובסקי:

הבנתי.

מאיר שטרית:

מזל שהפסקנו את זה ב-99'. אני, כשר אוצר, חתמתי על הסכם עם עמיר פרץ לעבור
לפנסיה תקציבית.

בועז טופורובסקי:

בסדר גמור. תודה.

קריאות:

- - -

היו"ר צחי הנגבי:

סליחה, יש אנשים רשומים שעוד לא דיברו. חברת הכנסת יפעת קריב, בבקשה.

יפעת קריב:

כמה דברים קטנים. אני גם רוצה לברך על כל התהליך שעשיתם לכל הצוות. באמת
נפגשתם עם כל אחד ואחד מאיתנו וזה היה מאוד רציני וראוי.

אני רוצה להתייחס לעניין היוקרה של הבית הזה. אני חושבת שהבית הזה, היום,
כשאני חברת כנסת, אני רואה אותו אחרת. אני חייבת לציין שאני רואה אותו
בצורה הרבה יותר טובה ממה שראיתי אותו מבחוץ. אני חושבת שהיוקרה מאוד
חשובה. המקום הזה צריך להיות מוסד מאוד מכובד במדינת ישראל. ואם צריך
להשקיע עוד תקציבים כדי שנוכל לאפשר לכמה שיותר מבקרים לבוא לכאן, לתת לכמה
שיותר מבקרים את ההסברים הנכונים, להביא תלמידים, חיילים, אורחים מחו"ל –
אני חושבת שצריך להשקיע בזה. לא כל דבר צריך לבלום ולעצור. המקום הזה צריך
לאפשר ביקור לכל אזרח במדינת ישראל. אני חושבת שיש מקום להשקיע בזה.

הנושא של עלויות הביקורים הוא משהו שאולי שווה לבחון אותו, אבל לא לעצור את
זה כי זה עולה הרבה כסף. צריך לראות איך אנחנו יכולים לגרום לכך שהבית הזה
ייתן ייצוג הולם לכלל האזרחים.

אני רוצה להתייחס לנושא של כוח האדם, נושא שאני חוזרת עליו כל הזמן ומציינת
אותו. יש לנו כ-460 משרות, לא כולל עובדי המשמר. בסך הכול מדובר בעוד 20 או
30 משרת של עובדי קבלן, שבעיניי ההתייחסות שלנו אליהם מאוד פוגעת. יש פה
מספר עובדים שכולם מכירים אותם בשמות, יודעים מי הם, שעובדים הרבה שנים
בבית הזה, והגיע הזמן לקלוט אותם. לא מדובר על מאות, זה לא שינוי תקציבי
מאוד גדול. עשיתי חשבון: זה נכנס לתוך הרזרבות שהשארתם, או לתוך האחוז, או
יותר, שאנחנו מקצצים בשכר חברי הכנסת. אפשר לקלוט עוד 20 עובדים, שהשמות
שלהם ידועים לכולם. חלק מהם – מספר מאוד מצומצם – עובדים פה שמונה שנים
ועשר שנים, וגם פיטרו אותם במהלך הדרך. אז צריך לבדוק את הזכויות שלהם
מהיום שהם נכנסו לעבוד כאן ולראות איך אנחנו יכולים לתת להם את מה שמגיע
להם. "עובדי קבלן בכנסת" – צריך לתת לזה עוד יותר דגש ועוד יותר תשומת לב.

אני רוצה להתייחס גם למה שאמר חבר הכנסת הרצוג בנושא של ההתארגנות של
העוזרים הפרלמנטריים. הוא לא קיבל תשובה לכך. העוזרים הפרלמנטריים הם הכוח
שמניע את הבית הזה. כחברת כנסת חדשה אני חייבת לציין שכל עובדי הכנסת
מאירים לנו פנים. כל שאלה וכל דבר – יש אווירה מאוד נעימה ויש מערכת יחסים
מאוד טובה עם כל עובדי הכנסת. אבל יש לנו מצוקה מאוד קשה עם העוזרים
הפרלמנטריים. אין מה לפתוח את זה, כי כולם מכירים את זה. אז בואו ניתן
לעוזרים הפרלמנטריים את התחושה שהם חלק מהבית הזה, שנותנים להם יחס הוגן
וראוי, שיש להם אפשרות להתקדם, שיש להם את התנאים הנכונים. זה לא פשוט וקל,
אבל בואו נדון בזה, הרי אנחנו מתעסקים בנושאים הרבה יותר מסובכים מהנושא של
העוזרים הפרלמנטריים.

לסיכום, הנושא של כוח אדם הוא הנושא שעליו הייתי רוצה לתת את הדגש.

ועוד דבר אחרון: הייתי שמחה אם במהלך השנה, בזמננו הפנוי והרגוע, נבחן
נתונים של פרלמנטים דומים לנו בעולם. נראה איך מתנהל פרלמנט אחר מבחינת - -
-

מנכ"ל הכנסת רונן פלוט:

הכנו.

יפעת קריב:

אז אני אשמח לשבת בדיון על כך.

בועז טופורובסקי:

את תתבאסי, הם מקבלים הרבה יותר.

יפעת קריב:

אני יודעת. ולכן אני חושבת שהגיע הזמן להסתכל על זה ולבחון את זה, כדי
שנוכל להתייעל לקראת התקציב הבא.

מאיר שטרית:

בשווייץ מתכנסים פעם בשנה לשבועיים.

מנכ"ל הכנסת רונן פלוט:

בקשר לעוזרים, אנחנו התחלנו שיחות עם ההסתדרות. ניפגש מחר עם העוזרים.
אנחנו מחפשים דרך, אבל זה לא פשוט. יש שיחות הידברות - - -

קריאה:

איזה הסתדרות?

מנכ"ל הכנסת רונן פלוט:

הכללית. יש שיחות, ואני מקווה שבסיכומו של דבר זה יהיה בסדר.

היו"ר צחי הנגבי:

תודה. אחרון הדוברים – חבר הכנסת חמד עמאר.

יפעת קריב:

רק תגיד במשפט לגבי עובדי הקבלן.

יושב-ראש הכנסת יולי יואל אדלשטיין:

בעקבות הפגישה שקיימתם אצלי, הוזמנו עבודות, התקיימו ישיבות, ואנחנו בודקים
את הנושא. אני כבר אומר שזה קצת יותר מורכב, אבל אנחנו בודקים מה אפשר
לעשות. הדוח שקיבלנו הוא לא חד-משמעי: החברה לא אמרה "תקלטו את כולם", והיא
גם לא אמרה "אל תקלטו אף אחד". האמת היא באמצע, ואנחנו בודקים מה אפשר
לעשות.

היו"ר צחי הנגבי:

חבר הכנסת עמאר, בבקשה.

חמד עמאר:

קודם כול, אני רוצה להודות למנכ"ל ולצוות שלו על ההסבר שקיבלנו לפני
הישיבה. זה עזר לנו מאוד ונתן לנו יותר ידע.

הנקודה השנייה נוגעת לערוץ הכנסת. אני רואה כאן כמעט 30 מיליון שקל. אני
מקבל הרבה תלונות בצפון. אני לא יודע מה השתנה, אבל בחצי השנה האחרונה אין
קליטה. אנשים לא קולטים את ערוץ הכנסת. אני יכול לקבל את הסיבה למה כמעט
ולא רואים את ערוץ הכנסת בצפון? במגזר הדרוזי אף אחד לא רואה את זה. אומרים
לי: כנראה הפסיקו לשדר את ערוץ הכנסת. זו נקודה שצריך לבדוק אותה.

נקודה שלישית: שילוב דרוזים בכוח אדם. יש בכנסת 460 עובדים, וצריך לשלב
יותר עובדים דרוזים, חיילים משוחררים, בכוח האדם של הכנסת. הרבה אנשים
רוצים להגיע לעבוד כאן, וצריך לתת העדפה מתקנת ולקלוט דרוזים לכנסת.

היו"ר צחי הנגבי:

תודה רבה. יש עוד התייחסויות?

ניסן סלומינסקי:

אם 50 המיליון שהוצאו פגעו בתכניות מעשיות, אז אולי, אם חבריי יסכימו, כדאי
לקבל החלטה לפרוס את 50 המיליון על חמש שנים. כל שנה נגדיל את תקציב בעשרה
מיליון, כנגד פרויקטים שאתם תיתנו. כך, בחמש שנים, תקבלו את 50 המיליון
בתוספת למה שיש פה.

מנכ"ל הכנסת רונן פלוט:

ההצעה שלך היא מאוד טובה, אבל אשמח לשלוש שנים במקום חמש שנים.

היו"ר צחי הנגבי:

תודה. חבר הכנסת שטרית, אחרון הדוברים.

מאיר שטרית:

אני רוצה לנצל את ההזדמנות להגיד תודה מיוחדת לא רק לחשב אלא גם לטוּבי
חכימיאן, שיושבת פה. זאת מחלקה קטנה, שמטפלת בחברי הכנסת בצורה יוצאת מן
הכלל, וצריך לציין אותה לשבח.

יצחק הרצוג:

על זה יש קונצנזוס.

היו"ר צחי הנגבי:

מאיר, רק הגיע הזמן שתקרא לה בשמה האמיתי אחרי 26 שנים פה: טוֹבי.

מאיר שטרית:

אני מעלה את זה מכיוון שאני ניסיתי לקדם בכנסת הקודמת הצעת חוק, ואני מציע
ליושב-ראש הוועדה הזאת וליושב-ראש הכנסת לעשות את זה ביחד. הכנסת מטפלת בכל
הקצבאות של חברי הכנסת, אבל היא לא מטפלת בקצבאות של שרים לשעבר. מי שמטפל
בזה זה אגף הגמלאות באוצר. אני שכנעתי את שר האוצר הקודם לחתום על תקנה
שמעבירה את הטיפול בקצבאות השרים לכנסת, גם אם הם לא היו ח"כים. כי הטיפול
מצד האוצר הוא פשוט לא ייאמן – חוסר הטיפול והבלגן שיש בתוך המערכת הזאת של
האוצר. ומכיוון שהכנסת מטפלת באותם חברי כנסת, לדעתי צריך לרכז את הכול
במקום אחד. על פי התקנות, ועדת הכספים צריכה לאשר תקנה ושר האוצר יחתום
עליה. אני מנסה לשכנע את האוצר לחתום על התקנה.

יושב-ראש הכנסת יולי יואל אדלשטיין:

מאיר, במקרה גם יושב-ראש הכנסת וגם יושב-ראש ועדת הכנסת היו בסרט הזה
בתקופות שונות, ולכן אתה מוזמן יחד עם יושב-ראש ועדת הכנסת אליי, ונדון בזה
בשמחה רבה. אני איתך.

מאיר שטרית:

בשמחה, תודה.

היו"ר צחי הנגבי:

תודה רבה. אני רוצה לשבח, ראשית, את חברי הוועדה. יש כאן את ההרכב הרחב
ביותר של חברים בישיבת ועדה מאז קום הכנסת עם קום המדינה. תשעה מתוך עשרה
הגיעו, ישבו, לא הלכו ונשארו להצבעה מהתחלה ועד הסוף. אני מודה כמובן גם
ליושב-ראש, למנכ"ל, שהכינו את הדברים בקפידה והביאו אותם באופן סדיר.

יושב-ראש הכנסת יולי יואל אדלשטיין:

זרקתי קודם שהייתי חבר בוועדה לתקציב הכנסת. כשרונן אמר לי שהוא רוצה לשבת
עם כל חבר ועדה ולהציג לו, אמרתי: בשביל מה? לא היו דברים כאלה. היינו באים
לוועדה, היו מציגים לנו תקציב, ומי שהיה זריז היה עובר על כמה סעיפים. וזה
שרונן התעקש ועשה את זה, זה חלק מן ההסבר למה אנשים נמצאים, שואלים שאלות
לעניין ומרגישים שהם לא סתם באו להרים יד. אז באמת כל הכבוד.

היו"ר צחי הנגבי:

יפה. תודה על היוזמה הזאת. תודה גם לחשב הכנסת ולצוותו. אנחנו נעלה את
הנושא להצבעה. זה בין הנושאים הבודדים בחדר הזה שלא צריך לעשות גיוס ואין
חלוקה של קואליציה-אופוזיציה.

מי בעד אישור תקציב הכנסת כפי שהוצג בפנינו? מי נגד?

הצבעה

בעד – פה אחד

תקציב הכנסת אושר.

היו"ר צחי הנגבי:

התקציב אושר. תודה.

מנכ"ל הכנסת רונן פלוט:

רגע, יש את מה שהציע חבר הכנסת סלומינסקי. זה חשוב מאוד.

ניסן סלומינסקי:

אני הצעתי לפרוס את 50 המיליון.

יצחק הרצוג:

אבל תעבירו את זה לאייטם נפרד.

מנכ"ל הכנסת רונן פלוט:

זה לא נכנס לשום מקום, זו תוספת של חבר הכנסת סלומינסקי, ואני מבקש להצביע
עבור זה.

יצחק הרצוג:

איך אפשר לרשום את זה?

היו"ר צחי הנגבי:

תביאו משהו ספציפי. הקו הכללי אושר, העיקרון מקובל על כל החברים. תיוועצו
עם היועץ המשפטי, ואם צריך חידוד – נעשה מפגש נוסף ונצביע עליו.

הישיבה ננעלה בשעה 10:00.

[TABLE]

[TABLE]

סימוכין:1532013

ירושלים,י' בתמוז , התשע"ג

18/06/2013

הערות ודברי הסבר לתקציב הכנסת לשנים 2013-2014

  -----------------------------------------------------------------------
  1.    התקציב נבנה עבור 90 חברי כנסת (שאינם חברי ממשלה) לעומת 81 חברי
        כנסת בכנסת הקודמת. כמו כן, לאחר בחירת הכנסת ה-18 ולפני מינוי
        הממשלה החדשה התקציב חושב לפי 100 חברי כנסת.
  ----- -----------------------------------------------------------------
  2.    ירידה בלינות חברי הכנסת עקב פגרת בחירות.

  3.    תקציב יועצים במ.מ.מ הותאם לביצוע בפועל.

  4.    שידורי ערוץ הכנסת מוצמדים למדד המחירים לצרכן.

  5.    תוספת מורות עבור סיורים לאנשים בעלי צרכים מיוחדים.

  6.    החל משנת 2012 עברה הכנסת למיזם ההפצה הדיגיטאלית שנקבע על פי חוק,
        ועדת כלכלה החליטה להגדיל את מספר הערוצים ועלות ההגדלה חלה באופן
        יחסי על הערוצים הקיימים.

  7.    לשיא כוח אדם נוספו 8 משרות עובדים כללים , העלייה נובעת מהצמדות
        וקידום דרגות.

  8.    לעבודה בלתי צמיתה נוספו 22 משרות ,מהם 16 משרות עבור נהגים לחברי
        כנסת מאובטחים ולחברי כנסת בעלי מוגבלות בנהיגה, בנוסף השתנה התקן
        ללשכות מנכ"ל הכנסת ויו"ר הכנסת כפי שביצעה נציבות שירות המדינה
        לכלל משרדי הממשלה.

  9.    הגידול בכוננויות נובע עקב השינויים הארגונים שנעשו במחלקות הכנסת,
        וגידול בהיקף פעילות הכנסת.

  10.   בעקבות תגבור הסיורים במשכן, פתיחת מרכז המבקרים וגידול בכמות
        המבקרים מ – 60,000 ל – 160,000 בשנה וכן פרויקט מאגר החקיקה הוכפל
        מספר הסטודנטים המועסקים בכנסת.

  11.   מודעות ושידורים הועבר משורה 51.

  12.   גידול בסבסוד ארוחות המזנון עקב החלפת הזכיין בשנת 2012 (פער בין
        המחיר הישן לחדש חייב הגדלת הסבסוד). כמו כן, תוספת לזכיין המזנון
        בפגרות על מנת לשמור על זכויות עובדי המזנון בזמן פגרות הכנסת.

  13.   עיקר הגידול בתקציב נובע מגידול בארנונה.

  14.   עקב ביטול השיפוצים במסגרת קיצוץ בתוכנית העבודה נקבע תקציב שיפוצים
        מצומצם.

  15.   הגידול נובע עקב מעבר עובדים מאחזקת רכב לרכב ליסינג. מנגד סעיף
        אחזקת הרכב קטן במקביל (שורה 41).

  16.   עלית מחיר חשמל ודלק.

  17.   אחזקת אגף קדמה צמודה לשינויים בשכר מינימום, שער הדולר ומדד. כמו
        כן, תוקצב תוספת עבור הסכם ההסתדרות עם האוצר עבור הסכם קיבוצי
        לעובדי ניקיון ושמירה.

  18.   תוספות שכר עקב תוספות שניתנו לשוטרים להם צמוד שכר משמר הכנסת.

  19.   הגידול נובע מהחלפת מערכת הקשר להתאמה לכל ארגוני הביטחון.

  20.   בשנת 2014 יוחלפו לשומרים המדים.

  21.   הגידול במחשוב נובע משדרוג מערכת סנהדרין, הכנסת מערכת מרכבה,
        פרויקט חקיקה מאוחדת ופרויקטים נוספים.

  22.   שרותי משרד ליו"ר כנסת לשעבר עד תום מועד הזכאות.

  23.   הגידול נובע מהצמדת שכר חברי כנסת להם צמודות גמלאות חברי הכנסת.

  24.   הגידול נובע מעלויות פרישת חברי כנסת מהכנסת ה-18.
  -----------------------------------------------------------------------
