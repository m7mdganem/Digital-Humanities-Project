הכנסת השבע-עשרה נוסח לא מתוקן

מושב שני

פרוטוקול מס' 121

מישיבת ועדת הכנסת

יום שני, ב' בתמוז תשס"ז, 18.6.2007, שעה 10:00

סדר היום:

1.  קביעת מסגרת הדיון להודעת הממשלה על צירוף שר נוסף לממשלה בתפקיד סגן
    ראש הממשלה ושר הביטחון.

2.  בקשת הממשלה להקדמת הדיון בהצעת חוק הבנקאות (שירות ללקוח) (תיקון מס'
    10), התשס"ז-2007, לפני הקריאה הראשונה.

3.  בקשות חברי הכנסת להקדמת הדיון בהצעות חוק לפני הקריאה הטרומית:

    1.  הצעת חוק חינוך ממלכתי (תיקון – הגבלת מספר תלמידים בגן חובה
        ובכיתה בבית ספר יסודי), התשס"ז-2007 (פ/2610/17), של חברת הכנסת
        ליה שמטוב.

    2.  הצעת חוק התכנון והבנייה (תיקון – הגדרת מתקן ביטחוני),
        התשס"ז-2007 (פ/2671/17), של חבר הכנסת אורי אריאל.

    3.  הצעת חוק שוויון הזדמנויות בעבודה (תיקון – נציג אוכלוסייה ערבית
        בועדה המייעצת), התשס"ז-2007 (פ/2663/17), של חבר הכנסת אחמד טיבי.

נכחו:

חברי הוועדה:

רוחמה אברהם בלילא – היו"ר

דוד אזולאי

רוברט אילטוב

אורי אריאל

אליהו גבאי

יצחק גלנטי

יואל חסון

שי חרמש

אחמד טיבי

אסתרינה טרטמן

יעקב מרגי

יורם מרציאנו

גדעון סער

מאיר פרוש

ראובן ריבלין

מוזמנים:

חה"כ ליה שמטוב

עו"ד אמיר בכר - לשכה משפטית, בנק ישראל

עו"ד רוני נויבואר - משרד המשפטים

יסמין סהר-גרוס - מתמחה, משרד המשפטים

מזכיר הכנסת: איל ינון

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

1.  קביעת מסגרת הדיון להודעת הממשלה על צירוף שר נוסף לממשלה בתפקיד סגן
    ראש הממשלה ושר הביטחון

היו"ר רוחמה אברהם בלילא:

בוקר טוב, חברי חברי הכנסת. על סדר-יומנו מספר הצעות חוק שחברי הכנסת ביקשו
לפטור אותן מחובת הנחה מוקדמת.

לפני כן, בפנינו שתי בקשות של הממשלה, כאשר אנחנו צריכים לקבוע מסגרת דיון.
אני קוראת בפניכם את בקשת מזכיר הכנסת: "הריני להביא לידיעתך כי הממשלה
מבקשת להודיע לכנסת על החלטתה בהתאם לסעיף 15 לחוק יסוד: הממשלה, לצרף את
מר אהוד ברק כשר נוסף לממשלה בתפקיד סגן ראש הממשלה ושר הביטחון. הנושא
יעלה לדיון בכנסת, בישיבתה ביום שני, ב' בתמוז התשס"ז, 18 ביוני 2007. אודה
אם תעמידי את הנושא על סדר-יומה של הוועדה לצורך קביעת מסגרת דיון סיעתית
לנושא."

חברי חברי הכנסת, לפי מסגרת הדיונים שנעשתה עד כה בנושא צירוף שר לממשלה -
על-פי הסכמה שהיתה בדרך כלל בין הקואליציה לאופוזיציה בדיונים האחרונים –
ניתנו חמש דקות לכל סיעה.

שוחחתי עם חבר הכנסת גדעון סער, וההצעה שלי היא עשר דקות לסיעות הגדולות,
ולסיעות שמונות מתחת ל-10 חברי כנסת חמש דקות לכל סיעה.

זוהי ההצעה שלי. חבר הכנסת סער, בבקשה.

גדעון סער:

גברתי, עם כל הכבוד, הדבר הזה הוא לא מסור לשיקול-דעת, הוא אפשרי רק כאשר
יש הסכמה, ובכלל מתכונת הדיון לפי התקנון אמורה להיות דיון אישי. עצם
הדילוג לדיון סיעתי כדבר שהוא מובן מאליו, הוא בעייתי, אבל גם אם נלך לדיון
סיעתי, סעיף 48(1) - -

היו"ר רוחמה אברהם בלילא:

לתקנון הכנסת – קראתי אותו.

גדעון סער:

- - קובע שבכל דיון יהיו לכל סיעה עשר דקות לפחות, ואני מתנגד בחריפות לכך
שהסיעות הקטנות – תיפגענה זכויותיהן.

לפי דעתי, צירוף אהוד ברק לממשלה הוא דיון חשוב. יש לכל סיעה – ולפעמים
אפילו ליותר מכל סיעה – לכל חבר כנסת, מה לומר, שלא לדבר על נסיבות הפרידה
משר הביטחון הקודם - - -

קריאה:

הדחה.

גדעון סער:

אני לא אומר את המילה הדחה כי צריך להשאיר גם משהו למליאה.

היו"ר רוחמה אברהם בלילא:

מילא, אם חבר כנסת אומר – זה בסדר, אבל יש לך גם קריאות ביניים מהקהל.

גדעון סער:

יש פער בין השבחים שנתן ראש הממשלה לשר הביטחון בשבועות ובחודשים האחרונים,
לבין המהירות שהוא נפטר ממנו, אבל זה לא כרגע לדיון. לעניין הדיון הזה יש
סעיף בתקנון.

היו"ר רוחמה אברהם בלילא:

חבר הכנסת סער, אין לי שום בעיה, ועדת הכנסת תמיד פועלת לפי התקנון. אני
ניסיתי, ואנחנו נלך לפי סעיף 48 לתקנון הכנסת. אני מבקשת להצביע.

גדעון סער:

גברתי, עמדתנו היא שהדיון צריך להיות אישי.

קריאה:

מי הסכים לכך שזה דיון סיעתי?

היו"ר רוחמה אברהם בלילא:

אני מחליטה שזה דיון סיעתי.

גדעון סער:

לא, את לא יכולה, גברתי.

היו"ר רוחמה אברהם בלילא:

אני רוצה ללכת לפי סעיף 48 לתקנון הכנסת. גברתי היועצת המשפטית, האם יש
איזושהי עמדה שהיא מנוגדת לקביעת הזמן שהוא עשר דקות לכל סיעה?

ארבל אסטרחן:

כן. קודם כול, כדי שהדיון יהיה דיון סיעתי נדרש ש-10 חברי כנסת או שתי
סיעות שמספר חבריהן ביחד אינו פחות מ-8, ידרשו שהדיון יהיה סיעתי. לאחר
שעוברים את השלב הזה, קובע התקנון שוועדת הכנסת תקבע את הזמן.

היו"ר רוחמה אברהם בלילא:

בסדר, יש פה שתי סיעות.

גדעון סער:

לא שמענו שהן ביקשו.

היו"ר רוחמה אברהם בלילא:

ביקש ממני חבר הכנסת יואל חסון.

גדעון סער:

לא שמעתי שום בקשה כזאת.

היו"ר רוחמה אברהם בלילא:

אתה רוצה שהוא יאמר את זה לפרוטוקול?

גדעון סער:

אם הוא מבקש – אין לי התנגדות.

היו"ר רוחמה אברהם בלילא:

חבר הכנסת יואל חסון, אתה מוכן לבקש?

 יואל חסון:

אנחנו מבקשים.

היו"ר רוחמה אברהם בלילא:

אני מודה לך, אדוני. סיעת קדימה מונה 29 חברי כנסת - -

גדעון סער:

ללא ספק, בכנסת הזאת זה מספר החברים.

היו"ר רוחמה אברהם בלילא:

- - ולפי ההצעה הזאת של היועצת המשפטית, אני מציעה שהדיון יעבור לדיון
סיעתי, ולפיו אנחנו נקבע מסגרת דיון של עשר דקות לכל סיעה.

מי בעד, חברי הכנסת? מי מתנגד? מי נמנע?

קריאות:

- - -

ה צ ב ע ה

בעד – 10

נגד – 2

נמנעים – אין

ההצעה למסגרת דיון סיעתית בהודעת הממשלה על צירוף שר נוסף לממשלה בתפקיד
סגן ראש הממשלה ושר הביטחון, של עשר דקות לכל סיעה, נתקבלה.

היו"ר רוחמה אברהם בלילא:

חבר הכנסת טיבי, האם אדוני מתנגד ומבקש שהזמן יהיה פחות מכך?

אחמד טיבי:

31. אני רציתי שזה יהיה דיון אישי ולא דיון סיעתי.

היו"ר רוחמה אברהם בלילא:

או.קי, אני מודה לך.

יולי-יואל אדלשטיין:

אבל בנימה רצינית, גברתי היושבת-ראש, ברשותך. אנחנו קובעים פה פעם אחר פעם
– זה היה לפני כמה שבועות בנושא של העברת סמכויות מאיזשהו שר, זה עכשיו
כאן - -

היו"ר רוחמה אברהם בלילא:

מה הבעיה?

יולי-יואל אדלשטיין:

- - מחר יעלה עניין של מינוי אדם שזה עתה הורשע, לתפקיד בכיר בממשלה, וגם
יגידו שיתקיים דיון סיעתי. אני לא בטוח שתפקידה של הכנסת ללכת רק לפי
מיוריזציה מסוג זה.

היו"ר רוחמה אברהם בלילא:

סליחה, חבר הכנסת אדלשטיין, ועדת הכנסת פועלת על-פי התקנון גם לאור בקשתו
של חבר הכנסת סער, והלכה למעשה היתה פה שקיפות מלאה.

יולי-יואל אדלשטיין:

אין שום ספק. אני רק אומר, גברתי היושבת-ראש – ואת גם טיפה זוכרת את זה –
שדברים משתנים, ומיוריזציה היא אף פעם לא טובה לאף אחד.

היו"ר רוחמה אברהם בלילא:

תודה רבה, חבר הכנסת אדלשטיין. אני רוצה לעבור לתוצאות ההצבעה. בעד – 10,
נגד – 2, לא היו נמנעים. לפיכך, אני קובעת שמסגרת הדיון בצירוף שר לממשלה,
השר אהוד ברק, היא מסגרת של עשר דקות לכל סיעה – הגדולות והקטנות כאחת.

קריאות:

- - -

2.  
    בקשת הממשלה להקדמת הדיון בהצעת חוק הבנקאות (שירות ללקוח) (תיקון מס'
    10), התשס"ז-2007, לפני הקריאה הראשונה

היו"ר רוחמה אברהם בלילא:

הנושא הבא על סדר-היום הוא בקשת הממשלה לפטור מחובת הנחה מוקדמת את הצעת
חוק הבנקאות (שירות ללקוח) (תיקון מס' 10), התשס"ז-2007.

"בהתאם לסעיף 113(ג) לתקנון הכנסת, מבקשת הממשלה כי ועדת הכנסת תחליט על
הקדמת הדיון בהצעת החוק. החוברת הכחולה בה מתפרסמת הצעת החוק תישלח אליכם
בנפרד."

ארבל אסטרחן:

נשלחה.

היו"ר רוחמה אברהם בלילא:

נשלחה והיא מונחת. חברי חברי הכנסת, אני רוצה להביא לתשומת לבכם, שבוועדת
הכלכלה מתקיימים דיונים בכל מה שקשור להצעת חוק הבנקאות. חבר הכנסת משה
כחלון – שמשמש גם כיושב-ראש הוועדה – אמר במליאה כמדומני, שברגע שהממשלה
תניח את הצעת החוק, הצעת החוק תוצמד לשלו ותוצמד לדיונים במליאת הוועדה.

הממשלה, בשעה טובה, הניחה את הצעת החוק ומבקשת לפטור אותה מחובת הנחה
מוקדמת. מי שמייצג את הממשלה בסוגיה הזאת כדי לתת הסבר לחברי הכנסת היא
עורכת-דין רוני נויבואר ממשרד המשפטים. את מוזמנת להסביר לחברי הוועדה.

רוני נויבואר:

ברשות חברי הוועדה הנכבדים, נמצא כאן עורך-דין אמיר בכר מבנק ישראל, ומאחר
שהוא מלווה את חקיקת החוק הזה, אני מציעה שהוא יתן הסבר.

אמיר בכר:

הצעת החוק הזאת – מטרתה היא לפקח על עמלות הבנקים. הנושא נדון בוועדת
הכלכלה של הכנסת מזה מספר שנים. לאחרונה, לפני כחצי שנה, בנק ישראל עשה
עבודה נרחבת בנושא הזה, ובעקבותיה הגיע לטיוטת חוק שהוגשה גם כתזכיר חוק
לפני זמן לא רב. ברגע שהוגשה כתזכיר חוק למשרדי הממשלה – משרד האוצר, משרד
המשפטים - ניסו לקדם אותה ככל שאפשר. ביקשו גם אשרור בממשלה, אחרי 21 ימים
שהיא הגיעה לדיון בוועדת שרים לענייני חקיקה, וכעת גם פטור מחובת הנחה.

אחרי שהוגשה טיוטת החוק למזכירות הממשלה, מספר חברי כנסת בוועדת הכלכלה
העתיקו אותה ועשו ממנה הצעת חוק פרטית – אני אומר זאת לחיוב – הם כתבו גם
בדברי ההסבר שהם עושים זאת כדי שהממשלה לא תוכל למשוך את הצעת החוק במהלך
הדיונים כי הם רוצים לקדם אותה.

בעניין הזה, למיטב ידיעתי, אנחנו מתואמים עם חבר כנסת כחלון – שמחכה להצעה
שלנו שתגיע, ותתאחד עם ההצעה שלו. ההצעה הפרטית קיבלה פטור מחובת הנחה
מוקדמת בשעתו, ולכן התקדמה מהר יותר מאשר ההצעה הממשלתית.

היו"ר רוחמה אברהם בלילא:

בשני משפטים, על מה הצעת החוק מדברת? למען הפרוטוקול, למען חברי הכנסת.

אמיר בכר:

הצעת החוק מציעה לפקח על עמלות הבנקים, בשני מישורים. המישור העיקרי והרחב
יותר הוא המישור שבו הנגיד יוסמך לקבוע רשימה סופית של שירותים בנקאיים,
שרק בגינם בנק יוכל לגבות עמלה. לא מדובר פה בפיקוח על המחיר, אלא על כך
שהרשימה עצמה תהיה רשימה קבועה.

הכוונה כאן היא להפחית את מספר העמלות מכ- 340 שהן היום, לכ- 100 פלוס, עד
150 – זאת התוכנית.

 יצחק גלנטי:

ולנגיד הבנק לפני כן לא היתה הסמכות הזאת?

היו"ר רוחמה אברהם בלילא:

לא, לא, חבר הכנסת גלנטי.

אמיר בכר:

התשובה היא לא. לנגיד לא היתה הסמכות. כרגע, הסמכות לפקח היא לפי חוק פיקוח
על מחירי מצרכים ושירותים, לא לבנק ישראל – לשר האוצר ולשר התמ"ת. כאן
המטרה היא להעביר את היכולת למי שמומחה בעניין.

העיקר השני בהצעה הוא לפקח ממש על מחיר במקרים שבהם זה ראוי לפי עילות
מסוימות, כלומר אם הולכים גבוה מדי – או להפחית אותו, או בכלל לבטל את אותה
עמלה.

היו"ר רוחמה אברהם בלילא:

אני מודה לך, אדוני. האם למישהו מחברי הכנסת יש מה לומר בעניין לפני שאני
עוברת להצבעה? אני מודה לכם. אני עוברת להצבעה. מי בעד לפטור את הצעת החוק
מחובת הנחה מוקדמת? מי מתנגד? מי נמנע?

ה צ ב ע ה

בעד – 13

נגד – אין

נמנעים – אין

בקשת הממשלה להקדמת הדיון בהצעת חוק הבנקאות (שירות ללקוח) (תיקון מס' 10),
התשס"ז-2007, לפני הקריאה הראשונה, נתקבלה.

היו"ר רוחמה אברהם בלילא:

ובכן, חברי חברי הכנסת, תוצאות ההצבעה הן: 13 הצביעו בעד, לא היו מתנגדים,
לא היו נמנעים. לפיכך, אני קובעת שהצעת חוק הבנקאות קיבלה פטור מחובת הנחה.

הערת היועצת המשפטית – למען הפרוטוקול – שהצעת החוק של הממשלה, אשר קיבלה
פטור מחובת הנחה, היא לקריאה הראשונה.

ג. בקשות חברי הכנסת להקדמת הדיון בהצעות חוק לפני הקריאה הטרומית:

1.  הצעת חוק חינוך ממלכתי (תיקון – הגבלת מספר תלמידים בגן חובה ובכיתה
    בבית ספר יסודי), התשס"ז-2007 (פ/2610/17), של חברת הכנסת ליה שמטוב

היו"ר רוחמה אברהם בלילא:

אני עוברת לנושא הבא: בקשותיהם של חברי הכנסת להקדמת הדיון בהצעות חוק לפני
הקריאה הטרומית. ההצעה הראשונה היא של חברת הכנסת ליה שמטוב, הצעת חוק
חינוך ממלכתי (תיקון – הגבלת מספר תלמידים בגן חובה ובכיתה בבית-ספר
יסודי), התשס"ז-2007, (פ/2610/17). בבקשה, חברת הכנסת ליה שמטוב, נא להסביר
לחברי הוועדה מדוע את מבקשת לפטור את הצעתך מחובת הנחה.

ליה שמטוב:

כפי שאמרת, זהו חוק חינוך ממלכתי – הגבלת מספר תלמידים גם בגן חובה וגם
בבית-ספר יסודי.

הצעות חוק דומות עברו במליאה בקריאה הטרומית – הצעות חוק של חברי הכנסת:
נאדיה חילו, רונית תירוש ומיכאל מלכיאור. אני הייתי רוצה להצמיד את הצעת
החוק שלי ולקחת חלק פעיל כדי לקדם את החוק הזה בוועדה.

אחמד טיבי:

בהחלט.

היו"ר רוחמה אברהם בלילא:

גברתי, לפני שאני עוברת להצבעה אני מבקשת לברר שאכן הצעות דומות בעיקרן
הועברו לוועדת החינוך – של חברת הכנסת נאדיה חילו, של חברת הכנסת רונית
תירוש ושל חבר הכנסת מיכאל מלכיאור. מליאת הכנסת הצביעה ב- 30 במאי 2007 על
תמיכתה בהן.

אני עוברת להצבעה. מי בעד לפטור את הצעת החוק מחובת הנחה? מי מתנגד? מי
נמנע?

ה צ ב ע ה

בעד – 12

נגד – אין

נמנעים – אין

בקשת חברת הכנסת ליה שמטוב להקדמת הדיון בהצעת חוק חינוך ממלכתי (תיקון –
הגבלת מספר תלמידים בגן חובה ובכיתה בבית-ספר יסודי), התשס"ז-2007, לפני
הקריאה הטרומית, נתקבלה.

היו"ר רוחמה אברהם בלילא:

12 הצביעו בעד, לא היו מתנגדים, לא היו נמנעים. לפיכך, אני קובעת שהצעתך
קיבלה פטור מחובת הנחה.

  2. הצעת חוק התכנון והבנייה (תיקון – הגדרת מתקן ביטחוני), התשס"ז-2007
  (פ/2671/17), של חבר הכנסת אורי אריאל

היו"ר רוחמה אברהם בלילא:

הצעה שנייה היא הצעתו של חבר הכנסת אורי אריאל: הצעת חוק התכנון והבנייה
(תיקון- הגדרת מתקן ביטחוני), התשס"ז-2007 (פ/2671/17). חבר הכנסת אורי
אריאל, אנא נמק בפני הוועדה מדוע אתה מבקש לפטור את הצעתך מחובת הנחה.

אורי אריאל:

הצעת החוק באה להסדיר באופן חוקי את היכולת לזרז את הקמת הממ"דים בעוטף עזה
ובמקומות אחרים, לפי הצורך.

היום, כששואלים את משרד הביטחון איך הוא יקים את הממ"דים – הרי אין תוכניות
ואין אישורים - - -

גדעון סער:

איזה שר ביטחון?

אורי אריאל:

סליחה, מכובדי. שואלים את משרד הביטחון, לא את שר הביטחון – אז התשובה היא:
אנחנו מתעלמים מהחוק, יש צורך ביטחוני דחוף, ולכן אנחנו מקימים ויהיה בסדר.
כנ"ל – ואינני יודע אם זה נכון – אבל צוטט שר הפנים שאין מנוס אלא להקים,
ואחרי כן נסדר את כל הדברים. זה לא צריך להיות כך, אפשר לסדר את זה גם
באישורי תוכניות.

ההצעה של החוק אומרת שממ"ד – קרי, מרחב מוגן דירתי – ייחשב כעניין ביטחוני
במידה ששר הביטחון הודיע שהאזור הזה נתון תחת בעיה ביטחונית, ואז זה נדון
במה שנקרא ועדה למתקנים ביטחוניים. יש בתוך ועדת תכנון ועדה מאוד מצומצמת
למתקנים ביטחוניים, ובדרך כלל כשמה כן היא – היא מאשרת מכונות צבא או
מתקנים אחרים.

במקרה הזה, כדי לעשות זאת גם חוקי, גם מהיר וגם זמין לתושבים – שכולנו הרי
איתם- זאת הצעתי כדי לאפשר את העניין שיהיה באופן חוקי.

 יואל חסון:

גברתי היושבת-ראש, אני שוחחתי אתמול בערב עם סגן שר הביטחון בעניין ההצעה
הזאת, שהיא בעיני הצעה חשובה, ושוכנעתי על-ידי סגן שר הביטחון שיש תוכניות
ברורות – כולל כאלה שהגיעו לכנסת – שממש נעשות בימים הקרובים, חלק כבר
נעשה.

אני חושב שההצעה הזאת – טוב שתהיה. אני לא חושב שנחוץ שהיא תקבל פטור, אבל
טוב שהיא תהיה ברקע ותשמש אולי כזרז. אין צורך בפטור, ואני מאמין שבימים
הקרובים אתה תשמע חדשות טובות בנושא. לכן, אני מציע להתנגד למתן פטור מחובת
הנחה.

דוד אזולאי:

כפי שאומר חברי, זוהי הצעת חוק טובה והיא חשובה אם זה יהווה זרז לממשלה. אם
הוא יחכה, ימתין 45 יום – אז מה הועילו חכמים בתקנתם?

גדעון סער:

הגענו לאחרי מושב החורף.

דוד אזולאי:

נכון, ואז מה הועילו חכמים בתקנתם? אנחנו נמצאים במצב נתון מסוים שהוא
מחייב את כולנו, ולכן אני דווקא חושב - - -

אורי אריאל:

- - - מערכת הביטחון אחרי שמונה שנים - - -

קריאות:

- - -

דוד אזולאי:

חבר הכנסת יואל חסון, אם אנחנו לא נעשה הצעת חוק פרטית כזאת – אנחנו לא
נתקדם, ולממשלה יש זמן, ועובדה שעד היום לא נעשו דברים בשדרות ולא בצפון.

היו"ר רוחמה אברהם בלילא:

האם למי מחברי הכנסת יש עוד מה לומר בעניין הזה לפני שאני עוברת להצבעה?
אני עוברת להצבעה. מי בעד לפטור את הצעת החוק מחובת הנחה? מי נגד? מי נמנע?

ה צ ב ע ה

בעד – 7

נגד – 6

נמנעים – אין

בקשת חבר הכנסת אורי אריאל להקדמת הדיון בהצעת חוק התכנון והבניה (תיקון –
הגדרת מתקן ביטחוני), התשס"ז-2007, לפני הקריאה הטרומית, נתקבלה.

היו"ר רוחמה אברהם בלילא:

7 הצביעו בעד, 6 הצביעו נגד, ללא נמנעים. לפיכך, אני קובעת שהצעת החוק
קיבלה פטור מחובת הנחה.

3. הצעת חוק שוויון הזדמנויות בעבודה (תיקון – נציג אוכלוסיה ערבית בועדה
המייעצת), התשס"ז-2007 (פ/2663/17), של חבר הכנסת אחמד טיבי

היו"ר רוחמה אברהם בלילא:

הצעת החוק הבאה: הצעת חוק שוויון הזדמנויות בעבודה (תיקון – נציג אוכלוסיה
ערבית בועדה המייעצת), התשס"ז-2007 (פ/2663/17), הצעתו של חבר הכנסת אחמד
טיבי.

אנא, חבר הכנסת אחמד טיבי, הסבר לחברי הוועדה.

אחמד טיבי:

הכנסת קיבלה בשנת 2005 תיקון לחוק שוויון הזדמנויות בעבודה, המורה על הקמת
נציבות שוויון הזדמנויות בעבודה. שר התמ"ת, אחראי הנציבות – הוא אמור למנות
את הנציבות בת 21 חברים. כל האוכלוסיות מיוצגות בוועדה הזאת – נשים, אנשים
עם מוגבלויות – ונפקד מקומה של האוכלוסייה הערבית.

גדעון סער:

לא כדאי לך לצדד בהרחבת הגוף? - - -

קריאות:

- - -

מאיר פרוש:

רעיון נהדר.

אחמד טיבי:

חבר הכנסת גלנטי, האם יש סיבה שאתה יוצא בהצעה רגילה?

 יצחק גלנטי:

אני צריך להצביע במקום אחר.

אחמד טיבי:

אפילו בהצעה שאני מתנגד לה רעיונית, של חבר הכנסת אורי אריאל – נשארתי כדי
להעביר. יש דברים קולגיאליים שעושים, זה לא נושא עקרוני.

היו"ר רוחמה אברהם בלילא:

אבל יש דברים קולגיאליים גם - - -

אחמד טיבי:

לא, זה בנושא עקרוני. אם יש נושא עקרוני שהכנסת מתנגדת לו – להוציא חבר
כנסת ערבי מהכנסת – זה כן, אבל לא על הצעה רגילה.

גדעון סער:

על זה הצבענו נגד. אנחנו התנגדנו להצעת החוק הזאת. חבר הכנסת טיבי, תעלה את
זה בהזדמנות אחרת, כשחברת הכנסת זהבה גלאון - - -

אחמד טיבי:

אני מבקש להרחיב. בשנת 2005 התקבלה הצעה כזאת של הכנסת, שדיברה על הצורך
להקים נציבות שוויון הזדמנויות, ונפקד מקומה של האוכלוסייה הערבית.

יורם מרציאנו:

 - - -

היו"ר רוחמה אברהם בלילא:

חבר הכנסת מרציאנו, בבקשה. אני לא מוכנה לזה, אתה מגזים היום.

אחמד טיבי:

תודה רבה, נעבור להצבעה.

היו"ר רוחמה אברהם בלילא:

אני מודה לך, אדוני. אני עוברת להצבעה.

קריאה:

יש קוורום?

קריאה:

יש.

היו"ר רוחמה אברהם בלילא:

מי בעד לפטור את הצעת החוק מחובת הנחה מוקדמת? מי מתנגד? מי נמנע?

ה צ ב ע ה

בעד – 3

נגד – 5

נמנעים – 2

בקשת חבר הכנסת אחמד טיבי להקדמת הדיון בהצעת חוק שוויון הזדמנויות בעבודה
(תיקון – נציג אוכלוסיה ערבית בועדה המייעצת), התשס"ו-2007, לפני הקריאה
הטרומית, לא נתקבלה.

אחמד טיבי:

אני מבקש רוויזיה.

היו"ר רוחמה אברהם בלילא:

תוצאות ההצבעה: בעד הצביעו 3, נגד הצביעו 5, שני נמנעים. לפיכך, אני קובעת
שהצעתו של חבר הכנסת אחמד טיבי לא קיבלה פטור מחובת הנחה.

חבר הכנסת טיבי, האם ביקשת רוויזיה?

אחמד טיבי:

לא, אני מוותר.

היו"ר רוחמה אברהם בלילא:

אני מודה לך, אדוני. תודה רבה, שיהיה לכם שבוע דיונים פורה ומעניין.

הישיבה ננעלה בשעה 10:30.

קריאות:

- - -

היו"ר רוחמה אברהם בלילא:

חברי חברי הכנסת, הישיבה ננעלה, והיות שחבר הכנסת אחמד טיבי בא אלי מיד
כאשר הישיבה ננעלה וביקש ממני רוויזיה, אני פונה ליועצת המשפטית.

ארבל אסטרחן:

אם החברים עדיין לא הספיקו לצאת – אפשר לעשות זאת. אם אנשים עזבו – הם לא
יודעים על כך בכלל.

היו"ר רוחמה אברהם בלילא:

מי מחברי הכנסת יצא?

גדעון סער:

חבר הכנסת אזולאי יצא, חבר הכנסת אילטוב יצא.

היו"ר רוחמה אברהם בלילא:

יש לך שלוש דקות להביא לכאן את חבר הכנסת אזולאי.

אחמד טיבי:

הוא אמר לי: אני לא רוצה להצביע. הוא ברח. הוא אמר לי: אני לא רוצה להשתתף.

ארבל אסטרחן:

אם רק חבר הכנסת אזולאי יצא – אין בעיה.

אחמד טיבי:

כן, רק חבר הכנסת אזולאי. הנה, כולם פה.

היו"ר רוחמה אברהם בלילא:

אני קוראת את שמות חברי הכנסת שהיו נוכחים בהצבעה: מרציאנו, טיבי, גלנטי,
סער.

קריאה:

חבר הכנסת גלנטי יצא.

היו"ר רוחמה אברהם בלילא:

האם חברת הכנסת ליה שמטוב נכחה בעת ההצבעה?

אחמד טיבי:

לא.

היו"ר רוחמה אברהם בלילא:

אורי אריאל.

אחמד טיבי:

הוא פה והוא יודע על קיום הרוויזיה.

היו"ר רוחמה אברהם בלילא:

חבר הכנסת חסון פה, חבר הכנסת מרגי פה, חבר הכנסת גבאי היה בעת ההצבעה
ויצא, חבר הכנסת אילטוב נמצא. חבר הכנסת שי חרמש היה בעת ההצבעה?

קריאות:

לא.

היו"ר רוחמה אברהם בלילא:

חבר הכנסת פרוש היה ונמצא. חבר הכנסת דוד אזולאי היה ויצא.

אם כך, יש שלושה חברי כנסת שיצאו: אורי אריאל, דוד אזולאי וגבאי.

אחמד טיבי:

הנה, שניהם פה.

אתי בן יוסף:

רק חבר הכנסת אזולאי אינו נוכח.

היו"ר רוחמה אברהם בלילא:

שלא מן המניין, אני פותחת את הישיבה שוב, חבר הכנסת אחמד טיבי – ואני מבקשת
להגיד לפרוטוקול, בצורה הכי רשמית, שזה לא יהווה שום תקדים לגבי ישיבות
אחרות.

 יואל חסון:

גברתי, מה עם חבר הכנסת דוד אזולאי?

אחמד טיבי:

הוא אמר לי שהוא לא רוצה להביך אותי, והוא יצא.

 יואל חסון:

לא שמענו את זה, איך נדע?

אחמד טיבי:

מה זה חשוב? זה מה שהוא אמר לי.

היו"ר רוחמה אברהם בלילא:

האם חבר כנסת אחד שיצא זה בסדר?

ארבל אסטרחן:

אפשר להרים לו טלפון, ליידע אותו שהישיבה ממשיכה.

גדעון סער:

גם חברת הכנסת אסתרינה טרטמן היתה בישיבה.

אחמד טיבי:

היא היתה.

היו"ר רוחמה אברהם בלילא:

האם אפשר בבקשה להתקשר לחבר הכנסת אזולאי?

קריאות:

- - -

ארבל אסטרחן:

אם הוא אמר שהוא לא רוצה להשתתף בישיבה – זה בסדר.

היו"ר רוחמה אברהם בלילא:

חברי חברי הכנסת, אני עוברת להצבעה על הרוויזיה, ואני מקבלת את דבריו של
חבר הכנסת טיבי שטוען שחבר הכנסת אזולאי לא רוצה להשתתף בהצבעה.

מי בעד הרוויזיה של חבר הכנסת טיבי? מי מתנגד? מי נמנע?

ה צ ב ע ה

בעד – 7

נגד – 4

נמנעים – אין

בקשתו של חבר הכנסת אחמד טיבי לרוויזיה על החלטת ועדת הכנסת בדבר הקדמת
הדיון בהצעת חוק שוויון הזדמנויות בעבודה (תיקון – נציג אוכלוסיה ערבית
בועדה המייעצת), התשס"ז-2007, נתקבלה.

היו"ר רוחמה אברהם בלילא:

בעד הצביעו 7, נגד – 4, לא היו נמנעים. לפיכך, אני קובעת שהרוויזיה נתקבלה.

(חבר הכנסת דוד אזולאי מצטרף לישיבת הוועדה)

אני עוברת להצבעה על פטור מחובת הנחה להצעתו של חבר הכנסת טיבי. מי בעד
לפטור את הצעת החוק מחובת הנחה? מי מתנגד? מי נמנע?

ה צ ב ע ה

בעד – 6

נגד – 5

נמנעים – אין

בקשת חבר הכנסת אחמד טיבי להקדמת הדיון בהצעת חוק שוויון הזדמנויות בעבודה
(תיקון – נציג אוכלוסיה ערבית בועדה המייעצת), התשס"ז-2007, לפני הקריאה
הטרומית, נתקבלה.

היו"ר רוחמה אברהם בלילא:

בעד הצביעו 6, נגד – 5, לא היו נמנעים. לפיכך, אני קובעת שהצעת החוק קיבלה
פטור מחובת הנחה.

תודה רבה, חברי חברי הכנסת, הישיבה נעולה.

הישיבה ננעלה בשעה 10:40.
