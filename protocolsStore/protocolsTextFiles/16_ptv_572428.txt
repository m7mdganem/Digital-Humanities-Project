הכנסת השש-עשרה נוסח לא מתוקן

מושב שני

פרוטוקול מס' 137

מישיבת ועדת הכנסת

יום רביעי, כ' בסיון התשס"ד (9 ביוני 2004), שעה 17:15

סדר היום: בקשה לתחילת הדיון בהצעת חוק יסודות התקציב (תיקון מס' 31 והוראת
שעה)

(ייעוד כספי הקצבות לרשות מקומית), התשס"ד-2004, עוד בטרם הונחה על שולחן

הכנסת.

נכחו:

חברי הוועדה: רוני בראון - היו"ר

רוחמה אברהם

משה גפני

אברהם הירשזון

רשף חן

גדעון סער

עמיר פרץ

עמרי שרון

יועצת משפטית: אנה שניידר

מנהלת הוועדה: אתי בן-יוסף

קצרנית: תמר פוליבוי

בקשה לתחילת הדיון בהצעת חוק יסודות התקציב (תיקון מס' 31 והוראת שעה)
(ייעוד כספי הקצבות לרשות מקומית), התשס"ד-2004, עוד בטרם הונחה על שולחן
הכנסת

היו"ר רוני בר-און:

אני פותח את ישיבת ועדת הכנסת. אני מודה לחברים שהגיעו בהתרעה קצרה. אנה
שניידר, תגידי לנו מה המצב מבחינת העבודה שלכם על החוק. אנחנו רוצים להתחיל
את הדיון, למרות שלא כל החוק בעצם מודפס, כדי שאפשר יהיה להתחיל
בהסתייגויות וכדי שלא נתחיל יותר מדי מאוחר.

גדעון סער:

אני לא מבין מה זה ייתן לנו.

אברהם הירשזון:

זה ייתן לנו אפשרות לגמור בשעה 20:00, 21:00 ולא ב-12:00 בלילה.

גדעון סער:

אבל בכל מקרה אתה תוכל לסיים רק כשיהיה לך מלוא החוק, אז מה זה נותן לך?
כמה הסתייגויות יש בכלל?

אברהם הירשזון:

הרבה.

גדעון סער:

מהותיות?

אנה שניידר:

לא.

אברהם הירשזון:

אנשים רוצים לדבר.

גדעון סער:

אין בכלל הסתייגויות מהותיות?

אנה שניידר:

יש קצת, אבל כמעט שאין.

גדעון סער:

אם אתה שואל אותי, אם יש הסתייגויות מהותיות ואנחנו לא מסיימים את זה לפני
השעה 22:00, 23:00 - -

אברהם הירשזון:

אין הסתייגות מהותית שתעמוד בדרכינו לאשר את החוק.

גדעון סער:

אני פשוט לא יכול להישאר.

רשף חן:

אתם רוצים להצביע על זה היום?

אברהם הירשזון:

בטח.

רשף חן:

יהיו פה אנשים?

אברהם הירשזון:

מי שיהיה, יהיה.

גדעון סער:

אבל כדאי להחזיק אנשים לצורך ההסתייגויות.

אנה שניידר:

אתמול ועדת הכספים סיימה ואישרה את הצעת החוק בשעה 23:30, ומשעה 8:00 בבוקר
אנחנו עובדים על הנוסח. החוק הוא קשה מבחינת הנוסח, ולכן מה שאני יכולה
לעשות זה להניח את שני הסעיפים הראשונים שמוכנים אצלי, כולל ההסתייגויות
שמתייחסות ברובן לשני הסעיפים הראשונים ולשם החוק. לשם כך אני צריכה הסכמה
של ועדת הכנסת, על פי סעיף 148.

היו"ר רוני בר-און:

מאה אחוז, זאת פרוצדורה שאנחנו תמיד נוקטים בה. אנחנו עובדים בתנועת
מלקחיים. הם עובדים במחלקה שלהם, אנחנו עובדים במליאה, ולקראת ההתכנסות
כולם מוכנים ואפשר להצביע על החוק. מישהו רוצה להביע את דעתו בעד או נגד?

עמיר פרץ:

על מה ידונו במליאה?

גדעון סער:

איש איש והסתייגותו.

היו"ר רוני בר-און:

ברגע שאתה מניח את הפתיח לחוק, את שני הסעיפים, אתה יכול להתחיל בדיון. אתה
לא מוגבל לדון רק בהסתייגויות על הסעיפים האלה, אתה יכול לדבר על כל החוק.

אברהם הירשזון:

למרות שרוב ההסתייגויות הן לסעיפים אלה.

רשף חן:

אבל טכנית המסתייגים יכולים לדבר.

היו"ר רוני בר-און:

נראה לך שבהסתייגויות יכולים לדבר אנשים שלא מסתייגים? אבל אמרתי שזה לא
מגביל אותך.

משה גפני:

רוב ההסתייגויות הן בסעיפים הקיימים. אנשים ידברו, ובשעה 20:00, אפילו
שמגיעים הסעיפים הנוספים האחרונים, אתה כבר יכול להצביע.

היו"ר רוני בר-און:

אני מאוד שמח שהסברת את מה שהסברתי לפני שתי דקות.

משה גפני:

חבר הכנסת גדעון סער שאל מה זה מוסיף. לא הבנתי למה כינסת אותנו עכשיו ולמה
הבהילות.

היו"ר רוני בר-און:

כי צריך לזה אישור ועדת כנסת.

אברהם הירשזון:

אדוני היושב ראש, קרה אתמול דבר, לדעתי, נורא ואיום... אנחנו החלטנו להכניס
את נושא המועצות הדתיות לחוק, וזה הוכנס לשביעות רצונו של חבר הכנסת גפני.
הוא לא יוכל לקלל יותר בוועדה ולהגיד "הממשלה המנוולת הזאת"...

עמיר פרץ:

אני רוצה לקבל הבהרה – מה נקבע עכשיו? שיש פתיחה תוך כדי דיון וההסתייגויות
נאמרות?

היו"ר רוני בר-און:

נכון, אנחנו פותחים את הדיון, מתחילים בהסתייגויות, עד שיסתיימו
ההסתייגויות. בעזרת השם ובעזרת המחלקה המשפטית, תסתיים הדפסת כל החוק על
קרבו ועל כרעיו, ואז נצביע על ההסתייגויות, אם עדיין יהיו הסתייגויות
להצבעה, קשה לי להאמין. נצביע על סעיפי החוק קריאה שנייה, נצביע קריאה
שלישית וניפרד כידידים.

עמיר פרץ:

ואתה כבר קובע שעת הצבעה?

היו"ר רוני בר-און:

לא, אני לא יודע להגיד לך. הלוואי שזה יהיה לפני 20:00. חבר הכנסת עמיר
פרץ, אתם לא מתנגדים לחוק הזה, נכון?

עמיר פרץ:

לא. עקרונית יש לי בעיה אתו, אבל מה לעשות.

היו"ר רוני בר-און:

אני מבקש להצביע, מי בעד מתן ההיתר לפעול על פי הפרוצדורה הזאת? מי נגד? מי
נמנע?

הצבעה

בעד – כולם

נגד – אין

הבקשה לתחילת הדיון בהצעת חוק יסודות התקציב (תיקון מס' 31 והוראת שעה)
(ייעוד כספי הקצבות לרשות מקומית), התשס"ד-2004, עוד בטרם הונחה על שולחן
הכנסת, נתקבלה.

היו"ר רוני בר-און:

תודה רבה, אני נועל את הישיבה.

הישיבה ננעלה בשעה 17:25
