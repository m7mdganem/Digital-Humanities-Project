הכנסת העשרים

מושב ראשון

פרוטוקול מס' 39

מישיבת ועדת הכנסת

יום רביעי, י"ח באלול התשע"ה (02 בספטמבר 2015), שעה 23:05

סדר היום:

1. בקשת יו"ר הכנסת לאישור נאום נשיא הודו בשפה האנגלית במליאת הכנסת

2. קביעת ועדה לדיון בהצעת חוק התכנית הכלכלית (תיקוני חקיקה ליישום
המדיניות הכלכלית לשנות התקציב 2015 ו-2016), התשע"ה-2015

3. קביעת ועדה לדיון בהצעת חוק ההתייעלות הכלכלית (תיקוני חקיקה להשגת יעדי
התקציב לשנות התקציב 2015 ו-2016), התשע"ה-2015

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

צחי הנגבי

מכלוף מיקי זוהר

אורן אסף חזן

יואל חסון

אחמד טיבי

ינון מגל

מרב מיכאלי

אברהם נגוסה

איילת נחמיאס ורבין

רועי פולקמן

יואב קיש

חברי הכנסת:

קארין אלהרר

משה גפני

איתן כבל

רחל עזריה

נורית קורן

מוזמנים:

היועץ המשפטי לכנסת איל ינון

  -----------------------------------------------------------------------
  אמיר לוי             –   הממונה על התקציבים, משרד האוצר
  -------------------- --- ----------------------------------------------
  יעל מבורך            –   סגנית הממונה על התקציבים, משרד האוצר

  עו"ד איתי טמקין      –   לשכה משפטית, משרד האוצר

  אסי מסינג            –   אגף התקציבים, משרד האוצר

  שגית אפיק            –   יועצת משפטית, ועדת הכספים של הכנסת
  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדר אביב

1. בקשת יו"ר הכנסת לאישור נאום נשיא הודו בשפה האנגלית במליאת הכנסת.

היו"ר דוד ביטן:

רבותי, אני פותח את הישיבה. בינתיים אנחנו ממתינים לחברים, אז אני רוצה
לנצל את זה לשתי החלטות קטנות שלא קשורות לחוק ההסדרים.

האחד, ביקור נשיא הודו. מגיע נשיא הודו לישראל, ומבקשים לאפשר לו לשאת
דברים באנגלית.

קריאה:

לא, רק בהודית.

ארבל אסטרחן:

ההחלטה פה היא לא השפה, היא על עצם הדבר שהוא יוכל לנאום - - -

היו"ר דוד ביטן:

מי בעד? מי נגד? מי נמנע?

הצבעה

בעד בקשת יו"ר הכנסת לאישור נאום נשיא הודו בשפה האנגלית במליאת הכנסת – פה
אחד.

הבקשה נתקבלה.

היו"ר דוד ביטן:

פה אחד.

דבר שני, אני יוצא לחו"ל במוצאי שבת עד יום רביעי, ואני רוצה למנות ממלא
מקום.

ארבל אסטרחן:

אתה לא חייב להודיע בוועדה.

אתי בן יוסף:

- - -

איילת נחמיאס ורבין (המחנה הציוני):

מישהו יכול לקרוא לדוקטור ליפשיץ?

אתי בן יוסף:

מה קרה? מי הרגיש לא טוב?

היו"ר דוד ביטן:

הוא עושה את זה כל הזמן.

איילת נחמיאס ורבין (המחנה הציוני):

אורן, תאר לעצמך שהיינו גורמים לך לבכות.

אחמד טיבי (הרשימה המשותפת):

לפי שבועת הרופא אני חייב לקום לבדוק אותו.

אורן אסף חזן (הליכוד):

תראה מה זה רופא ערבי. רואה אותי חצי מת, לא עושה כלום.

קריאות:

- - -

היו"ר דוד ביטן:

צחי, שמתי אותך ממלא מקום.

איתן כבל (המחנה הציוני):

טיבי, הבא בתור יותר גרוע. אל תיתן לו למות.

אורן אסף חזן (הליכוד):

חמש דקות אני בא.

היו"ר דוד ביטן:

אין בעיה.

2. קביעת ועדה לדיון בהצעת חוק התכנית הכלכלית (תיקוני חקיקה ליישום
המדיניות הכלכלית לשנות התקציב 2015 ו-2016), התשע"ה-2015

היו"ר דוד ביטן:

אני עובר לנושא של חוק ההסדרים שחוּלק הפעם לשני חוקים. האחד, הצעת חוק
ההתייעלות הכלכלית (תיקוני חקיקה להשגת יעדי התקציב לשנות התקציב 2015
ו-2016), והשני, הצעת חוק התוכנית הכלכלית (תיקוני חקיקה ליישום המדיניות
הכלכלית לשנות התקציב 2015 ו-2016).

אני רוצה להדגיש שהנושא הזה של חוק ההסדרים כבר עבר צמצום אחד על-ידי היועץ
המשפטי לממשלה. אחר-כך עבר צמצום שני על-ידי יושב-ראש הכנסת, אני והיועץ
המשפטי של הכנסת. עכשיו זה מגיע לפה על-מנת להחליט אם לצמצם עוד יותר,
ולהחליט באילו ועדות יידונו הפרקים של חוק ההסדרים. וכמובן, לוועדות עצמן
במסגרת הדיונים גם יש סמכות להחליט על פיצול מהותי של החוק. אז אני מבקש
מהיועץ המשפטי של הכנסת לתת סקירה קצרה והסבר קצר.

היועץ המשפטי לכנסת איל ינון:

אדוני היושב ראש, חברי הוועדה, בטרם יחל הדיון בדבר ניתובם לוועדות של
הנושאים השונים שבהצעות החוק שאושרו זה עתה בקריאה הראשונה, ברצוני להתייחס
בתמצית להליך ולסמכויותיה של ועדת הכנסת במסגרת זו.

כידוע, את הצעת חוק התקציב מלווה מזה שנים ארוכות הצעת חוק נוספת המאגדת
נושאים רבים, ושזכתה במהלך השנים לשמות רשמיים שונים: "חוק ההתייעלות
הכלכלית", "חוק התוכנית הכלכלית", "החוק לסדרי עדיפויות כלכליים", אך
התקבעה בתודעה כ"הצעת חוק ההסדרים". חוק ההסדרים בא לעולם בשנת 1985, בעת
שהמדינה היתה נתונה במשבר כלכלי חמור, ומאז הוא עמנו ומהווה את אחד החוקים
התופסים נתח משמעותי בחקיקה הממשלתית ובעבודת הכנסת.

אין זה סוד שבמשך השנים נשמעה ביקורת נוקבת על חוק ההסדרים מצד חברי הכנסת,
כמו גם מצד בית-המשפט העליון ומצד היועצים המשפטיים של הכנסת. הביקורת נגעה
הן לסד הזמנים המקשה על קיום דיונים מקיפים בכל נושא ונושא, והן לפגיעה
הכרוכה בהצבעה אחת, הנוטלת מחברי הכנסת את הזכות להצביע בנפרד על כל עניין
ועניין כפי שמקובל בהליכי חקיקה רגילים.

במהלך השנים, בגיבויים של יושבי-ראש הכנסת ויושבי-ראש ועדת הכנסת, הטיפול
בחוק ההסדרים ידע תמורות ושינויים, וזאת במטרה לאפשר לוועדות הכנסת לקיים
דיונים בהם ניתן יהיה ללבן את הנושאים השונים, ולצמצם את הפגיעה בהליכי
החקיקה התקינים.

אם בעבר הרחוק, הצעת חוק ההסדרים עברה כמקשה אחת לוועדת הכספים שנדרשה לדון
בה בתקופה קצרה, לצד דיוניה בחוק התקציב, לפני למעלה מעשור החלה ועדת הכנסת
לפצל את הצעת החוק בין הוועדות השונות לפי תחומי סמכותן – מה שאנו מכנים
בעגה הפנימית של הכנסת: "פיצול דיוני", ובשנים האחרונות היא אף החלה להעביר
עניינים מסוימים להליכי חקיקה רגילים המנותקים מסד הזמנים הקצר שמכתיב חוק
התקציב עוד בטרם העברת הפרקים השונים לוועדות – מה שאנו מכנים פה בוועדה:
"פיצול מהותי", דבר שכמובן מאפשר דיון מעמיק יותר.

בשני חוקי ההסדרים הקודמים נרשמה התפתחות משמעותית נוספת, כאשר יושבי-ראש
הכנסת עמדו על כך שנושאים רבים שהממשלה החליטה שייכללו בהם, יוצאו מהם עוד
לפני שהוגשו לכנסת הנוסחים לקריאה הראשונה.

התפתחויות אלה נדרשו, בין היתר, משום שממשלות ישראל, לאורך השנים, לא שעו
לביקורות בעניין הפגיעה בהליכי החקיקה ובמעמדה של הכנסת הכרוכה בחוק
ההסדרים, וראו בחוק זה מכשיר מרכזי להעברת תיקוני חקיקה משמעותיים, תוך כדי
עקיפת הליכי החקיקה הרגילים בכנסת, גם כשלא היתה להם זיקה, ודאי לא ישירה,
לחוק התקציב.

עם זאת, אדגיש כי גם כאשר יושבי-ראש הכנסת, בגיבוי מקצועי-משפטי שלנו,
הובילו קיצוץ ניכר בהיקפו של חוק ההסדרים, עדיין קיבלנו במישור העקרוני את
עמדת הממשלה שלפיה ניתן להציג במסגרת חוק ההסדרים מספר רפורמות מבניות
שלגישת הממשלה יש להן השפעה על המשק ועל הצמיחה, וזאת גם אם אין להן זיקה
ישירה והכרחית לתקציב המדינה. וזאת, בתנאי שהרפורמות האמורות יידונו
בוועדות המתאימות.

לצערי, גם הפעם החליטה הממשלה להגיש לכנסת חוק הסדרים בהיקף נרחב ביותר,
שלו היה מוגש בנוסחו המקורי, כפי שהחליטה עליו הממשלה, היה בו לדעתנו כדי
פגיעה של ממש בתקינות הליכי החקיקה.

לאור זאת, הודיע יושב-ראש הכנסת לשר האוצר כי מתחייב שינוי משמעותי בהיקפו
של חוק ההסדרים על-מנת שזה יונח על שולחן הכנסת, והטיל על צוות, אותו
הובלנו, ראש מטה היושב-ראש ואנוכי, לבוא בדברים עם אנשי האוצר על-מנת להביא
לצמצום משמעותי של הצעת החוק עוד בטרם הנחתה על שולחן הכנסת. בכך המשיך
יושב-ראש הכנסת את המגמה לצמצום משמעותי של חוק ההסדרים עוד לפני הגשתו
לכנסת.

המשא-ומתן עם האוצר לא היה פשוט. בהקשר זה אני מרגיש חובה לציין את הגיבוי
המלא שקיבלנו, אנחנו הדרג המקצועי, מיושב-ראש הכנסת ומיושב-ראש ועדת הכנסת
שליוו את המשא-ומתן, וראו לנגד עיניהם לא רק את בקשות הממשלה אלא גם את
חשיבות תקינותם של הליכי החקיקה.

ואכן, כפי שמסרתי לחברי הכנסת במסמך שהופץ על-ידי בשבוע שעבר, במסגרת אותה
הידברות סוכם כי 15 נושאים, שנכללו בהחלטת הממשלה, יוצאו ולא יהוו חלק
מהצעת חוק ההסדרים, וככל שהממשלה תבחר לקדמם, הם יובאו בהליכי חקיקה
רגילים.

זו גם הסיבה שהטבלה המונחת בפניכם אינה כוללת המלצות רבות לפיצולים
מהותיים, אלא לגבי מספר מצומצם של נושאים, שסוכם מראש עם הממשלה כי לא ראוי
להשלים את חקיקתם במסגרת חוק ההסדרים.

חשוב לציין, כי גם אחרי שהוצאנו נושאים לא מעטים מההצעה, והוסכם על פיצולם
המהותי של מספר נושאים נוספים, עדיין הצעות החוק כוללות נושאים רבים, ובהם
גם רפורמות מורכבות.

בעניין ניתוב הנושאים השונים לוועדות, המלצותינו המונחות בפניכם נשענות על
תקנון הכנסת והתקדימים, כפי שאנו עושים לגבי כל הצעת חוק. במספר מקרים
ציינו שתי ועדות אפשריות, בעיקר כאשר מדובר בחוק שתיקוניו הקודמים נעשו
בוועדות שונות.

לקראת סיום, ברצוני להתייחס לשני תרחישים אפשריים הנוגעים להליך החקיקה
שלפנינו, שנשאלתי עליהם בימים האחרונים. האחד: מה קורה במידה שוועדה שהועבר
אליה נושא מתוך הצעת חוק ההסדרים, לא מסיימת את הדיון בו עד למועד שתקציב
המדינה והצעת חוק ההסדרים מובאים לאישור הכנסת בקריאה השנייה והשלישית?

התשובה היא שאפשרות אחת היא שהוועדה תפצל את הנושא ותשאירו על שולחנה להמשך
חקיקה בהליך רגיל. אם הוועדה תבחר שלא לפצל את הנושא, לא ניתן יהיה לדון
עוד באותו נושא, וככל שהממשלה תהיה מעוניינת לקדמו, יהיה עליה להניחו מחדש
על שולחן הכנסת ולהתחיל את הליך החקיקה מראשיתו.

התרחיש השני שנשאלתי לגביו – מה קורה במצב שבו נושא מסוים מעוכב בוועדת
הכנסת ולא יוחלט היום על ניתובו לאחת הוועדות? התשובה היא שכל עוד ועדת
הכנסת לא תחליט על ניתוב הנושא באחת מישיבותיה הקרובות, התוצאה תהיה שהוא
לא יובא כחלק מנוסח הצעות החוק לקריאה השנייה והשלישית, וקידומו בעתיד יהיה
כרוך בהנחתו מחדש על שולחן הכנסת.

לבסוף, מובן כי בישיבה זו לא נדרשת ועדת הכנסת לרדת לעומקם של ההסדרים
המוצעים בהצעות החוק, אלא להתמקד בסוגיית ניתובם לוועדות המתאימות ולסוגיית
הפיצול המהותי. בהתאם לכך גם הסקירה התמציתית המונחת בפניכם, אין בה כדי
למצות את מלוא הפרטים הנוגעים לכל נושא ונושא, והיא אינה כוללת את הערות
הלשכה המשפטית לגופם של הנושאים, שיפורטו כמקובל במהלך הדיונים בוועדות.
תודה.

היו"ר דוד ביטן:

תודה רבה ליועץ המשפטי. ומראש, אני אומר לכם תודה על העבודה שעשיתם בנושאים
האלה. זה לא דבר פשוט, להביא לנו את זה באופן הזה, באופן שנוכל ללמוד את זה
במהירות, ולהבין על מה אנחנו מצביעים.

אני רוצה לעבור לחוק הראשון: חוק התוכנית הכלכלית (תיקוני חקיקה ליישום
המדיניות הכלכלית לשנות התקציב 2015 ו-2016), התשע"ה-2015.

את נושא מס' 1, שמתייחס למטרת החוק, אנחנו מציעים להעביר לוועדת הכספים. יש
הערות למישהו בעניין הזה? מי בעד? מי נגד?

הצבעה

בעד הבקשה להעברת "פרק א': מטרת החוק" לדיון בוועדת הכספים – פה אחד.

הבקשה נתקבלה.

היו"ר דוד ביטן:

פה אחד. את נושאים 2 עד 8, פרק הדיור – אנחנו מציעים להעביר לוועדת הפנים.
אם יש למישהו הערות, נשמח לשמוע. אין. מי בעד? מי נגד?

הצבעה

בעד הבקשה להעברת "פרק ב': דיור" לדיון בוועדת הפנים והגנת הסביבה – פה
אחד.

הבקשה נתקבלה.

היו"ר דוד ביטן:

פה אחד. נושא 9, פרק ג' – אנחנו מציעים להעביר גם את זה לוועדת הפנים.

איתן כבל (המחנה הציוני):

למה? יש כלכלה ופנים.

היועץ המשפטי לכנסת איל ינון:

זה לא חד משמעי. מבחינת התקנון והתקדימים ניתן להעביר את זה או לכלכלה או
לפנים, בהתאם לשיקול דעתכם.

היו"ר דוד ביטן:

אבל ועדת הפנים גם ביקשה את זה, ויש פה עניין של תשתיות. איתן, בדרך-כלל
אתם מתייחסים בוועדת הכלכלה לכל מיני דברים שקשורים לניהול של התאגידים או
דברים מהסוג הזה. פה מדובר בתשתיות, ותשתיות זה עניין לוועדת הפנים.

איתן כבל (המחנה הציוני):

דוד, עזוב, נו. עכשיו אתה מכדרר אותי?

היו"ר דוד ביטן:

לא מכדרר אותך. אני מסביר לך מה השיקול.

איתן כבל (המחנה הציוני):

לא, נשמה. עזוב, אין שיקול. אמרו לך. זה הכול.

היו"ר דוד ביטן:

לא, לא אמרו לי. באמת שלא.

איתן כבל (המחנה הציוני):

אין לי בעיה עם דודי.

היו"ר דוד ביטן:

נו, אז הוא ביקש את זה.

איתן כבל (המחנה הציוני):

הוא ביקש את זה. נכון.

היו"ר דוד ביטן:

אבל אני מסביר לך גם למה אני חושב שצריך להיענות.

איתן כבל (המחנה הציוני):

לא, אני לא חולק על זה. אני מנסה להבין - - -

היו"ר דוד ביטן:

אני מסביר: החוק הזה מתייחס לשדרוג תשתיות הביוב שבאחריותם, וכן לספק
שירותי ביוב גם בתחום רשות מקומית אחרת. אז אמרנו שזה יכול ללכת לוועדת
הפנים כי מדובר בתשתיות.

איתן כבל (המחנה הציוני):

דוד, אני יכול לתת לך את כל הנימוקים למה זה יכול להיות בכלכלה.

היו"ר דוד ביטן:

זה נכון. אין ויכוח בינינו.

איתן כבל (המחנה הציוני):

אני רוצה לדעת שבהמשך - - -

היו"ר דוד ביטן:

בהמשך אני אתן לך סעיף. סעיף 12, למשל, שגם אותו ביקש ממני דודי ואני לא
הסכמתי, אני מעביר אותו אליך. אני נותן לך דוגמה: הוא אומר שזה מתייחס
לוועדות בניין עיר, היתרים, ולמרות זאת העברתי את זה אליך כי זה גז.

איתן כבל (המחנה הציוני):

דוד, אמונה עלי חוות הדעת של הייעוץ המשפטי, ותמיד הלכתי בכיוון הזה. נושא
12 – לא עושים לי טובה.

היו"ר דוד ביטן:

לא, לא. יש פה טענה של דודי. הוא רצה אפילו לטעון אותה, אבל לא קיבלתי
אותה. קיבלתי את הטענות שלך בעניין הזה. אין פה כוונה ומדיניות.

איתן כבל (המחנה הציוני):

לא חשבתי. יש עוד מקום שיש בו או-או.

היו"ר דוד ביטן:

אבל עוד לא הגענו לזה. את נושא 12 אני מעביר אליך.

היו"ר דוד ביטן:

נושא 9, פרק ג', שמדבר על הסרת חסמים – מי בעד לוועדת הפנים? מי נגד?

הצבעה

בעד הבקשה להעברת "פרק ג': הסרת חסמים בתחום שירותי הביוב" לדיון בוועדת
הפנים – פה אחד.

הבקשה נתקבלה.

היו"ר דוד ביטן:

אין נמנעים. פה אחד.

נושא 10, "פרק ד': חקלאות" – אנחנו מציעים שהפיצול יהיה פיצול מהותי,
ולהעביר את זה לוועדת הכלכלה. מי בעד ההצעה שלי?

הצבעה

בעד הבקשה לפיצול מהותי ולהעברת "פרק ד': חקלאות" לדיון בוועדת הכלכלה – פה
אחד.

הבקשה נתקבלה.

היו"ר דוד ביטן:

פה אחד.

את נושא מס' 11: "רפורמה בענף הפטם" אנחנו מציעים להעביר לוועדת הכלכלה. מי
בעד?

הצבעה

בעד הבקשה להעברת הצעת החוק "רפורמה בענף הפטם" לדיון בוועדת הכלכלה – פה
אחד.

הבקשה נתקבלה.

היו"ר דוד ביטן:

פה אחד.

פרק ה': "חיבור מפעלים לרשת הגז הטבעי", נושא מס' 12 – אנחנו ממליצים
להעביר את זה לוועדת הכלכלה. מי בעד? מי נגד?

הצבעה

בעד הבקשה להעברת "פרק ה': חיבור מפעלים לרשת הגז הטבעי" לדיון בוועדת
הכלכלה – פה אחד.

הבקשה נתקבלה.

היו"ר דוד ביטן:

פה אחד.

נושא 13, פרק ו': "ייעוץ פנסיוני ושיווק פנסיוני" – מכיוון שמדובר בחוק שיש
לגביו הרבה מאוד השגות כאלה ואחרות, זה לא חוק שלדעתי יכול ללכת לחוק
ההסדרים, ולכן אני מציע לפצל אותו ולהעביר אותו לוועדת הכספים.

קריאה:

הפיצול לא מופיע.

היו"ר דוד ביטן:

זה לא מופיע. זו החלטה שלנו.

היועץ המשפטי לכנסת איל ינון:

אני רוצה להבהיר ולהיות הגון גם עם אנשי האוצר: במשא-ומתן עם אנשי האוצר
מטעם יושב-ראש הכנסת, הנושא הזה הוא לא בין הנושאים שהוחלט וסוכם לפצל
אותם. אבל לוועדת הכנסת יש סמכות מלאה לקבל החלטות ושיקול הדעת הוא שלכם.

היו"ר דוד ביטן:

מי בעד הצעת יושב-ראש הוועדה?

הצבעה

בעד הבקשה לפיצול מהותי ולהעברת "פרק ו': ייעוץ פנסיוני ושיווק פנסיוני"
לדיון בוועדת הכספים – פה אחד.

הבקשה נתקבלה.

היו"ר דוד ביטן:

פה אחד.

היועץ המשפטי לכנסת איל ינון:

פוצל בפיצול מהותי ועבר לוועדת הכספים.

היו"ר דוד ביטן:

נושא מס' 14, פרק ז': הגנה על בריאות הציבור (מזון), רפורמה ברגולציה
לעניין פיקוח על המזון ("רפורמת הקורנפלקס").

היועץ המשפטי לכנסת איל ינון:

אני אסביר למה זה לוועדת העבודה והרווחה. הדגש ברפורמה הזאת הוא על הסרת
חסמים שקשורים בבריאות הציבור, ולכן זו רפורמה שעיקר עניינה בעניינים
שקשורים לוועדת הבריאות, שהיא חלק מוועדת העבודה והרווחה, ולכן זו הוועדה
המתאימה לדון בנושא הזה.

קארין אלהרר (יש עתיד):

זה לא חלק מהורדת יוקר המחיה?

היועץ המשפטי לכנסת איל ינון:

התוצאה של העניין הזה היא הורדת יוקר המחיה. אבל הדבר העיקרי שצריך לשים
עליו דגש – על זה אין מחלוקת. המחלוקת היא האיזון הנכון בין השמירה על
בריאות הציבור לבין הורדת יוקר המחיה. ולכן הוועדה הנכונה לטפל בזה היא
ועדת העבודה, הרווחה והבריאות.

יואב בן צור (ש"ס):

אבל זו רק משמעות אחת של הרפורמה. יש לה משמעויות רבות.

היועץ המשפטי לכנסת איל ינון:

זו המשמעות העיקרית. המשמעות העיקרית של הסעיפים ברפורמה היא לשמור על
בריאות הציבור.

איתן כבל (המחנה הציוני):

סליחה. אני מאלה שלאורך כל הדרך והשנים שלי פה, או שאני מקבל את חוות-הדעת
– אני לא יכול לשחק משחק כפול בתפיסת העולם שלי. אם הייעוץ המשפטי סבור
שלנושא הזה יש משמעות כזו, אני לא יכול לבוא אליו אחר-כך, לריב אתו,
להתווכח אתו, על משהו שהוא אחר, שאני רואה אותו מנקודת - - -

קארין אלהרר (יש עתיד):

למה לריב? מדברים, איתן.

איתן כבל (המחנה הציוני):

ברור. אני מתכוון בוויכוח.

היועץ המשפטי לכנסת איל ינון:

זו שאלה לגיטימית. כשמדברים על זה בתקשורת, בעיקר מדגישים את הפן של הורדת
יוקר מחירי המזון. אבל עיקר העניין שיהיה בדיון בוועדה – משרד הבריאות הוא
זה שמקדם את הצדדים המהותיים בחוק הזה.

יואב בן צור (ש"ס):

אבל הרפורמה היא במשרד הכלכלה.

היועץ המשפטי לכנסת איל ינון:

נכון. אבל הבעיות הן בתחום משרד הבריאות.

היו"ר דוד ביטן:

גפני, רצית להגיד משהו פה? מסכים, גפני, לגבי "רפורמת הקורנפלקס" שהיא
תעבור לוועדת העבודה והרווחה? זה בסדר מבחינתך?

משה גפני (יהדות התורה):

כן.

היו"ר דוד ביטן:

מי בעד להעביר את זה לוועדת העבודה והרווחה? מי נגד?

הצבעה

בעד הבקשה להעברת ה"רפורמה ברגולציה לעניין פיקוח על המזון" ("רפורמת
הקורנפלקס"), לדיון בוועדת העבודה והרווחה – פה אחד.

הבקשה נתקבלה.

היו"ר דוד ביטן:

פה אחד.

משה גפני (יהדות התורה):

אני רק מבקש להעיר על זה הערה. דיברו אתי גם ממפלגות אחרות. אנחנו תומכים
בזה, כמובן. זה בסופו של דבר מוזיל את המחירים. אבל נוצרת פה בעיית כשרות,
מכיוון שבייבוא צריך אישור של הרבנות ויצטרכו במהלך החקיקה להביא - - -
הסטטוס-קוו.

היו"ר דוד ביטן:

כן, אבל ידונו על זה.

משה גפני (יהדות התורה):

היו כאלה שביקשו ממני שזה יעבור לוועדת הכספים.

רוברט אילטוב (ישראל ביתנו):

אבל לא סגרתם את זה בסטטוס-קוו קואליציוני?

היועץ המשפטי לכנסת איל ינון:

אגב, זו הרפורמה הכבדה ביותר בחוק ההסדרים הנוכחי.

מרב מיכאלי (המחנה הציוני):

אני אומרת שאם יש פה ענייני כשרות, אולי זה צריך ללכת לחוקה כי יש מאסר
מעורב, כבר על ההתחלה. אז אולי זה ילך ישר לניסן, כי יש מאסר.

משה גפני (יהדות התורה):

מה יש?

קארין אלהרר (יש עתיד):

מעשר.

מרב מיכאלי (המחנה הציוני):

לא מעשר. מאסר, למי שהכשרות שלו לא תהיה כתובה לפי החוקים החדשים של
הממשלה. אז אולי ישר לחוקה. אם כבר בתי-כלא, אז יאללה.

משה גפני (יהדות התורה):

אבל את אישה ליברלית, את דואגת גם לאנשים שומרי כשרות שמייבאים להם אוכל
בזול, שיידעו שזה גם כשר.

מרב מיכאלי (המחנה הציוני):

אני רק נגד שעל זה ילכו לכלא אנשים.

קריאה:

שרק יכתבו אם זה כשר או לא.

מרב מיכאלי (המחנה הציוני):

השאלה היא מי קובע מה זה כשר.

משה גפני (יהדות התורה):

לא מתאים לאישה ליברלית. אני רוצה לאכול כשר. אני רוצה לקבל את האוכל בזול,
ואני רוצה, כשמייבאים את האוכל הזה, אני רוצה להיות ברפורמה. את לא רוצה
לדאוג לי?

מרב מיכאלי (המחנה הציוני):

אני רוצה, כאישה ליברלית, שיהיו לי אופציות שונות של כשרות. ולא שיהיה לי
דרקוניות של כשרות.

משה גפני (יהדות התורה):

למה את לא דנה על איך מייבאים את זה, מה יהיה בנמל?

מרב מיכאלי (המחנה הציוני):

אנחנו נדון בזה. בטח שנדון בזה.

רועי פולקמן (כולנו):

דוד, רק בקשה אחת: אני מגיש רביזיה על הסעיף הקודם, ברשותך. רביזיה על סעיף
13.

היו"ר דוד ביטן:

אתה יכול להגיש רביזיה על הכול. אין בעיה.

רועי פולקמן (כולנו):

כרגע רביזיה על סעיף 13.

היו"ר דוד ביטן:

סיימנו את הסעיף. על נושא מס' 15 אני קופץ בינתיים – "הקמת רשות החשמל
המאוחדת" – אנחנו נגיע אליו בסוף.

פרק ט': בנקאות – "הלוואות מגופים חוץ-בנקאיים". ההצעה שלנו היא להעביר את
זה לוועדה המיוחדת של אלי כהן.

משה גפני (יהדות התורה):

אין לי השגות על כל מה שמביאים פה. אני לא מתערב. אחרי זה נראה שהחמרות
מביאים אלי, והטבות לוקחים לוועדות אחרות.

רועי פולקמן (כולנו):

קצבאות ילדים - - -

משה גפני (יהדות התורה):

תעשה לי טובה. נעבור על זה ונראה. לא היתה אף פעם חלוקה מהסוג הזה, אבל
נניח לזה. אני לא מתערב.

בנקאות רישוי – כל הנושא הזה, אין בו שאלה אפילו של משהו. זה ועדת כספים.
גם על זה הייתי מוותר. אבל אני חושב שזה פשוט לא בסדר, זה משבש את עבודת
הכנסת. הולכים לעשות פה דבר לא ראוי, ואני דורש להביא את זה לוועדת הכספים.

רועי פולקמן (כולנו):

זה חלק ממהלך כולל של רפורמה - - -

משה גפני (יהדות התורה):

אין מהלך כולל.

רועי פולקמן (כולנו):

יש עומס גדול בכספים.

קריאות:

- - -

אורן אסף חזן (הליכוד):

אין עומס, פולקמן. אין עומס. איזה עומס יש שם? אם באנו לעבוד, יש זמן
להתעסק בהכול.

משה גפני (יהדות התורה):

שייקחו. אני מציע, במקום זה, תיקחו דברים אחרים. זה הנושא היחיד שאני מבקש.
תיקחו דברים אחרים.

אורן אסף חזן (הליכוד):

תראה, אני בצד שלך. אני גם חבר בוועדה שתוקם, המיוחדת, של אלי כהן, ואלי
הוא גם חבר שלי. אבל במקרה הזה גפני צודק. אי אפשר להשאיר את ועדת הכספים,
שמתעסקת רק באיך לפגוע בציבור, וכשיש מקום שמשרתים את הציבור, לוקחים לו את
זה.

משה גפני (יהדות התורה):

קצבאות הילדים - - -

אורן אסף חזן (הליכוד):

הרב גפני, תן לי, ברשותך. הרב גפני, הלב שלי חלש היום. תן לי, ברשותך.

משה גפני (יהדות התורה):

לא, חס וחלילה. אני צריך אותך.

אורן אסף חזן (הליכוד):

אתה לא יודע כמה. למרות שאת הערבים קנו ביוקר, אבל אתה יודע.

איתן כבל (המחנה הציוני):

בעברו הוא משגיח כשרות.

אורן אסף חזן (הליכוד):

למה "בעברו"? חבר'ה, הלילה עוד ארוך - - -

היו"ר דוד ביטן:

רבותי, אני מעביר את הנושא הזה לסוף סדר-היום. לא נעשה הצבעה כרגע.

פרק י': בריאות – "הגבלת כיסוי קופות-החולים עבור השתתפות בעלות ניתוח
פרטי", אנחנו ממליצים להעביר את זה לוועדת הכספים.

משה גפני (יהדות התורה):

לא את כל הפרק.

היו"ר דוד ביטן:

רק את זה. בישיבה עם האוצר הם אומרים שיש לזה השלכות, כל הנושא של הביטוחים
הוא בעצם חלק של הכספים ולא של העבודה והרווחה, וכיוון שפה הנושא הביטוחי
קובע, הם שכנעו אותנו בעניין הזה להעביר את נושא מס' 17 דווקא לוועדת
הכספים. את השאר נעביר לוועדת העבודה והרווחה.

היועץ המשפטי לכנסת איל ינון:

אני אסביר: לדעתנו, הלשכה המשפטית של הכנסת, הוועדה המוסמכת לדון בזה לפי
התקנון והתקדימים היא ועדת העבודה, הרווחה והבריאות. מדובר בשב"ן – נושא
קלאסי של הוועדה.

מותר לוועדת הכנסת ליצור תקדים אחר בעניין הזה, וזה לא דגל שחור מתנוסס מעל
הדבר הזה - - -

קארין אלהרר (יש עתיד):

למה? למה ללכת בצורה סיבובית ככה?

היועץ המשפטי לכנסת איל ינון:

אני לא אמרתי צורה סיבובית. את אומרת צורה סיבובית, אבל זו לא תהיה פעם
ראשונה שוועדת הכנסת תחליט להעביר נושא כזה במסגרת חוק ההסדרים, לא במסגרת
חקיקה רגילה, לוועדת הכספים.

היו"ר דוד ביטן:

מי פה מהאוצר? תסבירו את זה.

אסי מסינג:

הצעה מס' 17 מתייחסת הן לכיסויים ביטוחיים, פוליסות ביטוח של ביטוחי
בריאות, והן לעניין השב"נים. בעיקרון, כל הנושא של טיפול בביטוח הוא במסגרת
חוק הפיקוח על עסקי ביטוח שנדון בדרך-כלל בוועדת הכספים. ולעומת זאת, הנושא
של שב"נים נדון בדרך-כלל בוועדת העבודה והרווחה, ולכן שתי הוועדות יכולות
לשמש, כשמדובר בהצעה שמסדירה את שני הנושאים. ואנחנו חושבים שהמקום המתאים
יותר הוא ועדת הכספים.

היו"ר דוד ביטן:

הם אומרים שבגלל שמדובר בביטוח בעיקר, זה ועדת הכספים. לעומת זאת, נושא 18
ונושא 19, הבאים בתור, אותם נעביר לוועדת העבודה והרווחה.

ישראל אייכלר (יהדות התורה):

מותר להגיד משפט למהות של החוק הזה? אני חושב שזו גזירה על הציבור – אם אני
מבין נכון את השורות שכתובות פה – שזה מכביד עוד יותר על הציבור, שיצטרך
לעשות ביטוחים פרטיים עוד יותר, ולא לסמוך על השב"ן.

איתן כבל (המחנה הציוני):

גפני אמר שאין גזירות בתקציב.

משה גפני (יהדות התורה):

מה אמרתי? אני לא מדבר בכלל. אני לא אמרתי.

ישראל אייכלר (יהדות התורה):

אם אני יודע לקרוא בלי ניקוד, אני רואה פה שאזרח שיש לו שב"ן לא יוכל
ללכת - - -

היו"ר דוד ביטן:

בסדר, הבנו. אמיר, אתה יכול להסביר למה זו לא גזירה?

אמיר לוי:

מי שמגיע היום לרפואה פרטית, יכול לראות שני מצבים: האחד, שאתה מקבל החזר
כספי ואז אתה מתחיל להתנהל מול הקופה ועושה משא ומתן עם הרופא. ואפשרות
שנייה, כמו בקופת-חולים כללית, למשל, אתה מקבל רשימה של רופאים, הקופה
מתחשבנת, ואתה כחולה, כמישהו שדורש טיפול, אתה מתרכז אך ורק בזה, ולא
בהתנהלות הכספית. וזה מצב הרבה יותר נוח.

אגב, כל שלוש הרפורמות שאתם רואים כאן בנושא הבריאות, לכולן יש מטרה אחת
מרכזית, להתמקד ברפואה הציבורית ופחות בפרטית, ולמנוע את החיכוך בין החולה
לבין רופא בכל נושא ההתחשבנות כספית. זה נכון לשלושת הסעיפים כאן. והמטרה,
כשתסתכלו גם על התקציב – יש תוספת משמעותית לחיזוק הרפואה הציבורית.

היו"ר דוד ביטן:

בסדר, אייכלר?

ישראל אייכלר (יהדות התורה):

אני אדבר בוועדה.

היו"ר דוד ביטן:

מי בעד להעביר את "הגבלת כיסוי קופות-החולים עבור השתתפות בעלות ניתוח
פרטי" לוועדת הכספים? מי נגד?

הצבעה

בעד הבקשה להעברת "הגבלת כיסוי קופות-החולים עבור השתתפות בעלות ניתוח
פרטי" לדיון בוועדת הכספים – פה אחד.

הבקשה נתקבלה.

היו"ר דוד ביטן:

פה אחד.

"תקופת צינון בין מתן ייעוץ רפואי למטופל במסגרת הציבורית לבין הטיפול בו
במסגרת פרטית" – סוכם שאנחנו נעשה פיצול מהותי, ואחר-כך נעביר לוועדת
העבודה הרווחה. מי בעד? מי נגד?

הצבעה

בעד הבקשה לפיצול מהותי ולהעברת "תקופת צינון בין מתן ייעוץ רפואי למטופל
במסגרת הציבורית לבין הטיפול בו במסגרת פרטית" לדיון בוועדת העבודה, הרווחה
והבריאות – פה אחד.

הבקשה נתקבלה.

היו"ר דוד ביטן:

פה אחד.

אמיר לוי:

אתה לא מעביר את זה ביחד?

היו"ר דוד ביטן:

אמרתי: פיצול והעברה.

אמיר לוי:

מאה אחוז. תודה.

"איסור תשלום ישיר לרופא עבור שירות הניתן במוסד רפואי" – אנחנו ממליצים
להעביר את זה לוועדת העבודה והרווחה. מי בעד? מי נגד?

הצבעה

בעד הבקשה להעברת "איסור תשלום ישיר לרופא עבור שירות הניתן במוסד רפואי"
לדיון בוועדת העבודה, רווחה והבריאות – פה אחד.

הבקשה נתקבלה.

היו"ר דוד ביטן:

פה אחד.

פרק י"א: תחילה – אנחנו מציעים שזה יעבור לועדת הכספים. מי בעד? אתה רואה,
גפני? אנחנו נעביר לך את המטרה ואת התחילה.

משה גפני (יהדות התורה):

זו בעיה, מכיוון שאין פה החמרה בשום דבר, אז איך אתם מעבירים את זה לכספים?
לכספים מעבירים רק את ההחמרות.

הצבעה

בעד הבקשה להעברת "פרק י"א: תחילה" לדיון בוועדת הכספים – פה אחד.

הבקשה נתקבלה.

3. קביעת ועדה לדיון בהצעת חוק ההתייעלות הכלכלית (תיקוני חקיקה להשגת יעדי
התקציב לשנות התקציב 2015 ו-2016), התשע"ה-2015

היו"ר דוד ביטן:

הצעת חוק התכנית הכלכלית (תיקוני חקיקה להשגת יעדי התקציב לשנות התקציב
2015 ו-2016), התשע"ה-2015. פרק א': מטרת החוק – גפני, מציעים להעביר אליך.

משה גפני (יהדות התורה):

כל הכבוד לכם.

היו"ר דוד ביטן:

אתה לא מתנגד, נכון? מי בעד?

הצבעה

בעד הבקשה להעברת "פרק א': מטרת החוק" לדיון בוועדת הכספים – פה אחד.

הבקשה נתקבלה.

היו"ר דוד ביטן:

פה אחד.

פרק ב': הוראות התאמה לתקציב דו-שנתי – ממליצים להעביר לוועדת הכספים. מי
בעד? מי נגד?

הצבעה

בעד הבקשה להעברת " פרק ב': הוראות התאמה לתקציב דו-שנתי" לדיון בוועדת
הכספים – פה אחד.

הבקשה נתקבלה.

היו"ר דוד ביטן:

פה אחד.

פרק ג': מיסוי רווחים ממשאבי טבע – אנחנו ממליצים לעשות לו פיצול מהותי
ולהעביר אותו לוועדת הכספים.

מרב מיכאלי (המחנה הציוני):

אנחנו מתנגדים.

היו"ר דוד ביטן:

מתנגדים לפיצול? אתם לא רוצים לפצל?

איילת נחמיאס ורבין (המחנה הציוני):

לא, למה צריך לפצל את זה? כדי שתוכלו להתחמק מזה?

היו"ר דוד ביטן:

למה להתחמק?

איילת נחמיאס ורבין (המחנה הציוני):

כי זה מה שאתם רוצים.

היו"ר דוד ביטן:

אתם מתנגדים? האופוזיציה מתנגדת לפיצול?

איילת נחמיאס ורבין (המחנה הציוני):

- - - אתם רוצים למחוק את ששינסקי 2. אז למה שאנחנו לא נתנגד?

היו"ר דוד ביטן:

טוב, מכיוון שיש מחלוקת, נדחה אותו לסוף.

משה גפני (יהדות התורה):

אני מציע, היות ואתם מעבירים אותו לוועדת הכספים, נחליט בוועדה.

מרב מיכאלי (המחנה הציוני):

לא, לא, לא.

רוברט אילטוב (ישראל ביתנו):

עוד לא החלטנו.

מרב מיכאלי (המחנה הציוני):

אנחנו רוצים להעביר אותו לוועדת הכלכלה בכל מקרה.

היו"ר דוד ביטן:

דחיתי את זה לסוף, בסדר?

משה גפני (יהדות התורה):

ששינסקי זה כספים. אני לא יודע למה צריך לפצל.

היו"ר דוד ביטן:

פרק ד': מיסוי מקרקעין – "רישום זכויות במקרקעין ביישובי מיעוטים", אנחנו
ממליצים להעביר את זה לוועדת הכספים. מי בעד? מי נגד?

הצבעה

בעד הבקשה להעברת "רישום זכויות במקרקעין ביישובי מיעוטים" לדיון בוועדת
הכספים – פה אחד.

הבקשה נתקבלה.

היו"ר דוד ביטן:

פה אחד.

"פטור ממס על שבח אינפלציוני" – אנחנו ממליצים להעביר את זה לוועדת הכספים.
מי בעד? מי נגד?

הצבעה

בעד הבקשה להעברת "פטור ממס על שבח אינפלציוני" לדיון בוועדת הכספים – פה
אחד.

הבקשה נתקבלה.

היו"ר דוד ביטן:

פה אחד.

"מס שבח מופחת בתנאים מסוימים" – אנחנו ממליצים להעביר את זה לוועדת
הכספים. מי בעד?

הצבעה

בעד הבקשה להעברת "מס שבח מופחת בתנאים מסוימים" לדיון בוועדת הכספים – פה
אחד.

הבקשה נתקבלה.

היו"ר דוד ביטן:

פה אחד.

קריאה:

אדוני יושב-ראש ועדת הכספים, מצפה לנו עבודה קשה. מר גפני, לפי כמות העבודה
שהם מסדרים לנו בוועדה, אני מבין שאתה תצטרך לשלם לי שעות נוספות.

רוברט אילטוב (ישראל ביתנו):

אל תדאג לגפני. הוא יסתדר. זה ביבי ישלם לך.

היו"ר דוד ביטן:

אילטוב, אתה נשאר בכנסת, כן? שלא יהיו לנו בעיות עם זה.

רוברט אילטוב (ישראל ביתנו):

אני, אל תדאג לי. אל תדאג לי.

היו"ר דוד ביטן:

התרגלנו אליך.

פרק ה': מסים – "צמצום הטבות מס בהפרשות לפנסיה", אנחנו מתכוונים להעביר את
זה לוועדת הכספים.

היועץ המשפטי לכנסת איל ינון:

כן, זה נושא קלאסי לוועדת הכספים.

היו"ר דוד ביטן:

יש התנגדות? מי בעד?

הצבעה

בעד הבקשה להעברת "צמצום הטבות מס בהפרשות לפנסיה" לדיון בוועדת הכספים –
פה אחד.

הבקשה נתקבלה.

היו"ר דוד ביטן:

פה אחד.

רוברט אילטוב (ישראל ביתנו):

חברים, איפה הפגרה? איפה הפגרה שדיברתם עליה?

משה גפני (יהדות התורה):

מה זה, זה עבר לכספים?

היו"ר דוד ביטן:

כן. אתה לא רוצה?

משה גפני (יהדות התורה):

לא. תתנו לי את בנקאות רישוי. תיקחו את זה אתם. למה את ההטבות אתם לוקחים
ונותנים לי את ההחמרות? זאת החמרה-החמרה. תיכף תראה הלאה.

איילת נחמיאס ורבין (המחנה הציוני):

גפני, אנחנו - - - אתה יכול להיות רגוע. את ההלוואות החוץ בנקאיות. מה אתה
כל-כך ממהר לוותר ולעשות מקח וממכר?

קריאה:

הרב גפני, אולי אתה תמנע את הגזירה?

משה גפני (יהדות התורה):

תיקחו את כל החוקים שאתם מעבירים עכשיו לכספים, הכול שם החמרות, חובת
דיווח, ומקוון, וכל הדברים שמופיעים, הכול לכספים, ואת בנקאות רישוי
מעבירים לכם - - -

היו"ר דוד ביטן:

אל תעביר את זה לוועדת הכספים. למה אתה חייב להעביר את זה? - - -

משה גפני (יהדות התורה):

לא.הם אומרים שיש לי הרבה עבודה. לא רוצה הרבה עבודה. אני לא רוצה
לשלם - - - שעות נוספות. תנו לי בנקאות רישוי - - -

היו"ר דוד ביטן:

תשים את זה בצד, ואל תעביר את זה. דרך אגב, זה מוריד לח"כים פה חלק
מהמשכורת.

"חובת דיווח בעת שימוש בחוות דעת של גורם מקצועי לצורכי חישוב מס" – אנחנו
ממליצים להעביר את זה לוועדת הכספים.

קריאה:

אני לא מבין את זה. מה זה הסעיף הזה?

איילת נחמיאס ורבין (המחנה הציוני):

גפני, את הסעיף הזה אתה ראית?

קריאה:

אני מבקש מהאוצר שיסבירו לי למה הסעיף הזה - - -

קריאות:

- - -

ינון מגל (הבית היהודי):

אפשר להתנהל פה בדיון יותר ענייני? כאילו, מה הקטע? זה אישי? אני לא מבין.

קריאות:

- - -

היו"ר דוד ביטן:

תענה, בבקשה. ואני אתקן את השאלה: למה זה צריך להיות חלק מחוק ההסדרים?

אמיר לוי:

באופן עקרוני, כל סוגיות המיסוי, ובטח סוגיה שמטרתה למנוע הון שחור ותכנוני
מס, זה דבר שהוא מרכזי וחשוב בחוק ההסדרים.

יואב קיש (הליכוד):

מה הקשר בין הון שחור לתכנון מס?

אמיר לוי:

אני אענה. אמרתי: הון שחור ותכנוני מס. לא אמרתי: או. דיברתי על שני
נושאים.

הרצון הבסיסי שלנו הוא להגדיל את בסיס המס במקום להעלות מסים. זאת אומרת,
אם יש אנשים שמתחמקים ממס, בין אם הם עושים את זה בגלל הון שחור, בין אם הם
עושים את זה באמצעות תכנון, שהרבה פעמים הוא לא לגיטימי - - -

רוברט אילטוב (ישראל ביתנו):

לא לגיטימי זה לא חוקי?

אמיר לוי:

דקה, דקה. אמרתי שני דברים. אנחנו רוצים שהם יצהירו על זה כשהם מגישים
לרשות המסים את הדוח. וברגע שהם יצהירו על זה, רשות המסים תוכל, במקום לחפש
מחט בערימת שחת, היא תוכל להגיד: הנה, פה יש לי דיווחים של חברות או אנשים
שיש לי נורה, ואותם אני רוצה לבדוק. וברגע שהיא תבדוק, היא גם תוכל לעלות
על תכנוני מס שהם לא לגיטימיים.

ואני חושב שצריך להיות אינטרס לכולם, במקום להעלות מסים, שנרחיב את בסיס
המס במקומות שאנשים צריכים לשלם ולא משלמים.

יואב קיש (הליכוד):

דוד, אני רוצה להתייחס לזה.

מה שהעלית, הנושא הזה לא כל-כך פשוט. יש לו המון סייגים לפה ולפה. אני יכול
להגיד לך הרבה מאוד מקומות שאתה תפגע דווקא בגלל הדבר הזה ולכן אני חושב
שצריך להחריג את זה מחוק ההסדרים, ואני מציע שזה ילך לוועדה, לחקיקה רגילה,
ועם זה אפשר יהיה להתמודד. יעלו הנימוקים לשני הצדדים. זה לא כזה פשוט.

אתה רוצה למנוע מהאנשים שעכשיו ילכו ולא ידווחו לך? אתה רוצה שהם יעשו
דברים שהם לא צריכים לעשות? לא כל תכנון מס זה הון שחור. יש הרבה מקרים
שצריך תכנון מס עם כל החוקים הדרקוניים האלה שאי אפשר - - -

אמיר לוי:

זה לא מונע פה תכנון. אני רק אומר שיהיה גילוי.

יואב קיש (הליכוד):

תפריד את זה. זה לא צריך להיות בחוק ההסדרים. תפריד את זה מחוק ההסדרים
ותריץ את זה לחקיקה רגילה.

אמיר לוי:

אבל זה בדיוק מתאים לחוק ההסדרים.

קריאות:

- - -

איילת נחמיאס ורבין (המחנה הציוני):

אני רוצה להגיד שדווקא עם הנחת העבודה של ראש אגף תקציבים אני מסכימה. צריך
להרחיב את בסיס המס במקום להטיל גזירות מס. ועדיין, מדובר בחקיקה מאוד
מורכבת ומאוד בעייתית. לא כל-כך טריוויאלית, חברי רועי פולקמן, ואני חושבת
שהיא לא מתאימה לחוק ההסדרים. נקודה.

מכלוף מיקי זוהר (הליכוד):

לעניות דעתי, זו הצעת חוק מצוינת. בסופו של דבר, הרעיון הוא דבר פשוט:
להרחיב את בסיס המס על-ידי אכיפה מוגברת שלנו, רשויות המס. צריך לוודא שאף
אחד לא חורג מתשלומי מס.

רוברט אילטוב (ישראל ביתנו):

תעשה אכיפה. מה אתה? - - -

קריאות:

זה בדיוק הרעיון. זו האכיפה.

מכלוף מיקי זוהר (הליכוד):

חברים, יש לנו מטרה פשוטה במדינת ישראל, לוודא שכל מי שצריך לשלם מס, ישלם
מס. כדי שאנחנו נוכל לתת למי שצריך לתת במדינה הזאת. אין שום עניין למנוע
ולהסתיר מידע - - -

קארין אלהרר (יש עתיד):

מיקי, מה קיבלת?

מכלוף מיקי זוהר (הליכוד):

מה זה, מה קיבלתי?

קארין אלהרר (יש עתיד):

בשביל הנאום הזה.

מכלוף מיקי זוהר (הליכוד):

לא, אני אומר את זה על דעתי. את לא מכירה אותי עדיין, קארין? יודע לומר את
דברי בלי לחשוש. זו הצעה מצוינת וכל מי שמתנגד לה לא מביא שום טיעון מהותי
להתנגד לה.

רוברט אילטוב (ישראל ביתנו):

אנחנו לא שמענו טיעון מהותי כדי לקבל את ההצעה. אני שמעתי עכשיו מה שנאמר:
מה זה תכנון מס לגיטימי ומה זה תכנון מס לא לגיטימי?

מכלוף מיקי זוהר (הליכוד):

אז בשביל זה רשויות המס יבדקו.

רוברט אילטוב (ישראל ביתנו):

אז בוא, קודם כל, תגדיר הגדרה בחוק.

מכלוף מיקי זוהר (הליכוד):

רשויות המס צריכות לדעת מזה, כדי שיוכלו לבדוק.

קריאות:

- - -

קריאה:

חבר'ה, נדון בזה בוועדה.

היו"ר דוד ביטן:

רבותי, מרב ביקשה את רשות הדיבור.

מכלוף מיקי זוהר (הליכוד):

צריכים לדעת מזה כדי לבדוק. אנחנו רוצים לעזור לקשישים, רוצים לעזור
לחלשים, אבל לגבות מס אנחנו לא רוצים?

היו"ר דוד ביטן:

בבקשה, מרב.

מרב מיכאלי (המחנה הציוני):

תודה, אדוני. אני רוצה להגיד שאני הראשונה שאשמח שתהיה גבייה יותר אפקטיבית
של מס, ושיהיה פחות הון שחור. אבל אי אפשר לעשות את זה תוך פגיעה כל-כך
בלתי מידתית בזכויות הפרט ובזכויות אזרח.

עם כל הכבוד, זאת פגיעה מהותית. היא לא יכולה להיות נידונה בתוך חוק
ההסדרים. אם אתם רוצים לדבר על אכיפה, אז אפשר לדבר על אכיפה, ולמה האכיפה
של רשות המסים כל-כך רופסת ולא אפקטיבית. לא צריך, אגב, שאף אחד יודיע לכם.
כל החברות הגדולות במשק וכל התאגידים הגדולים עושים תכנוני מס כל היום, כל
יום, ואתם יודעים את זה. ואם אתם רוצים לאכוף עליהם את זה – אין בעיה.

אמיר לוי:

לא, אבל אנחנו לא יודעים. ההצעה הזאת אומרת שמעכשיו נדע.

קריאות:

- - -

אמיר לוי:

ההצעה הזאת אומרת שמי שמקבל חוות-דעת לתכנון - - -

קריאות:

- - -

אמיר לוי:

היום אין חובה כזאת.

קריאה:

זה מגביר שקיפות.

היו"ר דוד ביטן:

למה אתה צריך לדעת? כדי לדעת ללכת לבדוק את הבן אדם הזה?

אמיר לוי:

קודם כל, זה הרבה חברות.

מרב מיכאלי (המחנה הציוני):

אדוני, ברשותך, אני רוצה לסיים את דברי.

אני מצטערת להגיד שאתם באופן קבוע מבלבלים בין אכיפה לבין חקיקה. אתם כל
פעם חושבים שזה שאתם עושים אכיפה לא אפקטיבית, אם תחמירו את החקיקה, זה
יסייע לכם באכיפה. וזה לא יעזור. כל זמן שלא תעשו אכיפה, לא משנה כמה
דרקונית וחמורה תהיה החקיקה אם אתם לא אוכפים אותה.

החקיקה הזאת היא מרחיקת-לכת, היא ודאי לא צריכה להיות בחוק ההסדרים.

היו"ר דוד ביטן:

קארין, בבקשה.

קארין אלהרר (יש עתיד):

אני חושבת שאין מקום - - - אני בעד שתגדילו סמכויות והכול. אבל פה, אל"ף,
זה עניין מאוד בעייתי. זה שבן-אדם מצהיר על זה שהוא הלך לעורך-דין לקבל
ייעוץ על תכנון מס, זה לא אומר שום דבר. באמת שזה לא אומר שום דבר. אין
חברות גדולות שמתחת לאפכם ובהסתכלות ישירה בעיניכם עושות תיקוני מס? אתם לא
יודעים את זה?

מכלוף מיקי זוהר (הליכוד):

אבל כשהוא פונה לבקש הצעה לתכנון מס, מה נראה לך שברגעים אלה הוא בדיוק
עושה? הוא עובד יחד עם העורך-דין שלו ועושה פעולות באותו רגע, בזמן אמת,
לחמוק מתשלומי מס. אלה הפעולות שהוא עושה. למה הוא לוקח את הייעוץ? כדי
שיסביר לו מה לעשות.

קארין אלהרר (יש עתיד):

יש לי חדשות, מיקי. זה שעושים תכנון מס זה לגיטימי, כי זה בסדר. אם היה
משהו לא חוקי, זה לא בסדר.

מכלוף מיקי זוהר (הליכוד):

הרשויות יבדקו.

קארין אלהרר (יש עתיד):

- - -

היו"ר דוד ביטן:

תודה. אייכלר, רצית להגיד משהו?

ישראל אייכלר (יהדות התורה):

אני רוצה להוסיף מבט נוסף, ושכולם יחשבו על זה.

משה גפני (יהדות התורה):

- - - אני לא עובד אצל ראש הממשלה, לא עובד אצל אף אחד. עם כל הכבוד.

היו"ר דוד ביטן:

גפני, אתם לא מתייעצים עם עורכי-דין. אתם מתייעצים עם הרבנים. נכון? לכם
אין בעיה בחוק הזה.

ישראל אייכלר (יהדות התורה):

אדוני היושב-ראש, אני יוצא מתוך הנחה שהחברות הגדולות והאנשים העשירים, יש
להם מספיק כסף לשכור אנשים לא רק לתת חוות דעת, אלא גם לדווח והכול לסדר.
הם יסדרו את התכנון מס מצוין. מי שייפגע מהחוק הזה הוא העוסק הקטן, בעל
המכולת, אדם שצריך להצהיר עוד משהו, צריך ללכת עכשיו לרואה-חשבון - - -

קריאות:

לא. לא. לא.

אמיר לוי:

רגע, אבל זה לא מה שזה אומר. אני מתנצל שאני מפריע.

קריאה:

אייכלר, זה לא נכון.

ישראל אייכלר (יהדות התורה):

חובת דיווח עולה כסף. כשאדם קטן רוצה לדווח, הוא צריך ללכת לרואה-חשבון

קריאה:

אייכלר, זה לא נכון.

אמיר לוי:

נראה לי שלא הסברתי כראוי.

צריך לזכור שרשות המסים בודקת מעט חברות בשנה. הבדיקה היא לא על כל החברות.
מה שהצעת החוק הזאת אומרת, שמי שכן עושה תכנון מס, יצטרך לדווח על זה. זאת
אומרת, אם אותה מכולת, בדוגמה שנתת הרגע, לא עושה תכנון מס ולא נעזרת בחוות
דעת, אם אין לה חוות דעת שהיא מתבססת עליה, אז היא גם לא צריכה לדווח.
לעומת זאת, - - -

קריאות:

- - -

היו"ר דוד ביטן:

חוות דעת היא בכתב או בעל-פה? רק בכתב.

מכלוף מיקי זוהר (הליכוד):

חוות דעת בכתב זה אומר שאם אתה טייקון ויש לך הרבה כסף, ואתה רוצה לחסוך
מאות מיליונים, אז אתה הולך למישהו שיתכנן לך את המס. - - - את כל העולם
כדי לחמוק מתשלומי מס. ואותם טייקונים גם הולכים לגור בלונדון אחר-כך, כדי
לא לשלם לך מס. אז אני אתן להם כלים?

היו"ר דוד ביטן:

מיקי, מספיק.

תגיד לי, החוות-דעת חייבת להיות בכתב כדי לדווח עליה? כי בעל-פה אני יכול
לדבר עם מי שאני רוצה - - -

אמיר לוי:

אני מניח שכן, אבל אפשר לבדוק את זה.

רוברט אילטוב (ישראל ביתנו):

"אני מניח שכן" – אין לו תשובה ברורה.

היו"ר דוד ביטן:

טוב, אני מעביר את זה לסוף הדיון.

משה גפני (יהדות התורה):

אני רק רוצה לעזור לרב אייכלר. מה שיקרה אם החוק הזה עובר, ואני בעל מכולת
והתייעצתי עם עורך-דין, אני חייב לדווח לפקיד השומה שהתייעצתי עם עורך-דין
ולהסביר לו שלא תכננתי מס. זה הכול. אני, בעל המכולת, הוזמן לפקיד השומה
לדווח.

היו"ר דוד ביטן:

טוב, אני מעביר את זה לסוף. אני לא מצביע כרגע.

יואב קיש (הליכוד):

דוד, אני רוצה רגע להגיד מילה.

היו"ר דוד ביטן:

לא, גמרנו. מעבירים את זה לסוף. מה עוד פעם?

יואב קיש (הליכוד):

אני מוכן לקבל את הגישה של האוצר לגבי העניין הזה. אבל אני רוצה לגיד
שבוועדה, לאן שזה לא מגיע, חייבת להיעשות עבודה יסודית.

היו"ר דוד ביטן:

אני רציתי לפצל, אבל היתה הסכמה עם יושב-ראש - - - שהסעיף הזה לא יפוצל.

יואב קיש (הליכוד):

ואם הוועדה תחליט שהסעיף הזה מחייב פיצול, אז הוועדה תצטרך לפצל אותו.

אמיר לוי:

היושב-ראש, לשאלתך, חוות דעת היא בכתב. ופשוט צריך לסמן על הטופס אם נעשה
תכנון או לא. וזה הכול. זה פשוט עוזר לרשות המסים.

היו"ר דוד ביטן:

אוקי, נעשה הצבעה חופשית. אתם יודעים מה? כל אחד יצביע על-פי צו מצפונו פה.

רוברט אילטוב (ישראל ביתנו):

אני מבקש הצבעה שמית, כבוד היושב-ראש.

היו"ר דוד ביטן:

שמית אתה רוצה באמת?

מרב מיכאלי (המחנה הציוני):

אנחנו מבקשים לפצל אותו, כאמור, פיצול מהותי.

היו"ר דוד ביטן:

את הסעיף הזה?

מרב מיכאלי (המחנה הציוני):

כן, חובת דיווח. בוודאי.

משה גפני (יהדות התורה):

מה ההצעה?

היו"ר דוד ביטן:

אני מבקש לא לפצל ולהעביר את זה לכספים. בואו נעשה הצבעה שמית. בבקשה.

אתי בן יוסף:

חבר הכנסת ביטן?

היו"ר דוד ביטן:

בעד.

אתי בן יוסף:

יואב קיש?

מרב מיכאלי (המחנה הציוני):

בעד מה?

היו"ר דוד ביטן:

בעד לא לפצל, ולהעביר את זה לוועדת הכספים.

אתי בן יוסף:

חבר הכנסת צחי הנגבי?

חבר הכנסת נגוסה?

אברהם נגוסה (הליכוד):

בעד.

אתי בן יוסף:

חבר הכנסת חזן?

אורן אסף חזן (הליכוד):

אני מחכה לסוף בשביל לראות את התוצאה, ואז.

אתי בן יוסף:

חבר הכנסת זוהר?

מכלוף מיקי זוהר (הליכוד):

בעד.

היו"ר דוד ביטן:

לא משנה. בוועדה אפשר גם לפצל, חבר'ה. הכול נגמר פה. אני כבר רואה את מה
שאומר גפני. זה לא יעבור - - - בחיים.

אתי בן יוסף:

חברת הכנסת מיכאלי?

מרב מיכאלי (המחנה הציוני):

נגד.

אתי בן יוסף:

חברת הכנסת ורבין?

איילת נחמיאס ורבין (המחנה הציוני):

נגד.

אתי בן יוסף:

חבר הכנסת חסון?

איילת נחמיאס ורבין (המחנה הציוני):

חבר הכנסת כבל מצביע במקומו.

איתן כבל (המחנה הציוני):

נגד.

אתי בן יוסף:

חבר הכנסת איימן עודה? איננו נוכח.

חבר הכנסת אחמד טיבי? איננו נוכח.

חבר הכנסת שי פירון?

קארין אלהרר (יש עתיד):

אני במקומו – נגד. ומוחה על עצם העלאת ההצעה.

אתי בן יוסף:

חבר הכנסת פולקמן?

רועי פולקמן (כולנו):

בעד.

אתי בן יוסף:

חבר הכנסת מגל?

ינון מגל (הבית היהודי):

בעד.

אתי בן יוסף:

חבר הכנסת יואב בן-צור?

יואב בן צור (ש"ס):

בעד.

אתי בן יוסף:

חבר הכנסת רוברט אילטוב?

רוברט אילטוב (ישראל ביתנו):

נגד.

אתי בן יוסף:

חבר הכנסת אייכלר?

ישראל אייכלר (יהדות התורה):

בעד, בתקווה שהרב גפני לא ייתן לזה - - -

היו"ר דוד ביטן:

הרב גפני, תסמוך עליו. או 200 מיליון או פיצול.

משה גפני (יהדות התורה):

תגיד לי, לאיזה סכומים התחלת לרדת אתי?

קריאה:

הרב גפני, אנחנו דיברנו על הרבה יותר.

משה גפני (יהדות התורה):

- - - איזה 200 מיליון?

קריאה:

על מה אתה מדבר? 200 מיליון, אני מחזיר את זה חזרה לוועדת הכלכלה - - -

אתי בן יוסף:

חזן בעד.

קריאה:

לא, שלא ישמעו- - -

היו"ר דוד ביטן:

לא, צוחקים. מה קרה? הכול היה בצחוק. כן?

משה גפני (יהדות התורה):

בצחוק. בצחוק. תאמין לי, זה חוק הסדרים בצחוק.

אורן אסף חזן (הליכוד):

מה, בצחוק? מה, הוא הוריד לך את המחיר ל-200?

רוברט אילטוב (ישראל ביתנו):

חבר'ה, אתם צריכים להצהיר את זה במוצהר. אתם צריכים לדווח מה שאמרתם
במוצהר.

אורן אסף חזן (הליכוד):

- - -

היו"ר דוד ביטן:

טוב, הכול היה בצחוק.

"חובת הגשת דוחות מקוונים לרשות המסים" – אנחנו מציעים להעביר את זה לוועדת
הכספים.

יואב קיש (הליכוד):

אני מבקש להתייחס, דוד.

היו"ר דוד ביטן:

לפני שאתה מתייחס – ביררתי וגם התייעצתי עם רואי חשבון. באופן כללי, הרוב
מבוצע היום כבר. כל הבעיה היא שכשרוצים לתקן, יש בעיה. בזה יטפלו בהצעת
חוק. עשיתי בירורים על זה.

יואב קיש (הליכוד):

אוקי, אני שמח. אז אני רוצה לקבל הבהרה, כי הסעיף הזה הוא סעיף בעייתי. לפי
מה שאני קורא, הוא מדבר על זה שכל אזרח במדינת ישראל יצטרך להגיש דוח
לרשויות המס, כמו בארצות-הברית, לצורך העניין. האם זו כוונת החוק? אני אשמח
לקבל הבהרות.

אורן אסף חזן (הליכוד):

לא מדובר רק על חברות?

קריאה:

זה לא דוח אישי.

אורן אסף חזן (הליכוד):

אני גם הבנתי שמדובר רק על חברות, אבל כשהוא אומר את זה ככה – איפה כתוב
שזה לא דוח אישי? אפשר לקבל הבהרה? הייתי שמח להבהרה כמו היום בבוקר,
שהוספנו לו 17 מיליארד לתקציב.

קריאה:

מה לא ברור? כתוב שזה יהיה מקוון. שאתה צריך להגיש את זה ברשת.

יעל מבורך:

גם היום, מי שחב בדיווח, ממלא את הנתונים בתוך מערכת ממוחשבת. אבל בסוף
העבודה הזאת הוא מדפיס את זה, חותם על זה בנייר, ושולח את זה לרשות המסים.
אין פה הרחבה של סכום הדיווח.

היו"ר דוד ביטן:

ביררתי עם רואי חשבון. אין שום בעיה עם זה.

יואב קיש (הליכוד):

השאלה שלי פשוטה: האם אין פה הרחבה של סכום הדיווח?

היו"ר דוד ביטן:

יש - - - הרחבה, אבל היא לא נוראית.

קריאות:

- - -

אורן אסף חזן (הליכוד):

למה זה לא כתוב בצורה ברורה?

יואב קיש (הליכוד):

לא סתם אני אומר, תאמין לי.

אורן אסף חזן (הליכוד):

אז אני מסביר לך שיש מקומות בחוק שניתן לפרש אותן כאילו יש הרחבה.

קריאות:

- - -

היו"ר דוד ביטן:

אתה רוצה לשאול, תשאל.

אורן אסף חזן (הליכוד):

אני לא רוצה שיעבדו עלינו.

רועי פולקמן (כולנו):

אבל אורן, היא אמרה במפורש: זו לא הרחבה משמעותית.

אורן אסף חזן (הליכוד):

היא אמרה, ואני רוצה לראות זה כתוב. מה זה, "היא אמרה"?

רועי פולקמן (כולנו):

יש פרוטוקול.

אורן אסף חזן (הליכוד):

פולקמן, בוא לא ניתמם.

היו"ר דוד ביטן:

שגית, תסבירי את העניין, בסדר? רבותי, בוא ניתן ליועצת המשפטית של ועדת
הכספים להסביר.

אורן אסף חזן (הליכוד):

אני, ואני מניח שגם חבר הכנסת קיש ואחרים ירצו לראות את זה כתוב, שאין
הרחבה.

מרב מיכאלי (המחנה הציוני):

- - -

היו"ר דוד ביטן:

חזן, אז יש את זה בוועדה. אתה תדון בחוק ותתייחס לזה. מה הבעיה? אני רוצה
רגע להסביר לאנשים, בעיקר - - -

מרב, זה שאנחנו מעבירים לוועדה, זה לא אומר שהוועדה לא יכולה לעשות תיקונים
לחוק.

מרב מיכאלי (המחנה הציוני):

לא, אבל מהות החוק פה. מה קשור? זה לא קשור.

רוברט אילטוב (ישראל ביתנו):

דוד, אבל גם עכשיו אנחנו צריכים להבין. יכול להיות שאנחנו רוצים בשלב
הזה - - -

היו"ר דוד ביטן:

תסבירי בבקשה. אני עשיתי בירורים היום על הסעיף הזה עם כמה רואי חשבון.

שגית אפיק:

ההרחבה שיש פה, היא הרחבה לעניין הדיווח המקוון עצמו. הסעיף הזה בעצם קובע
שמעכשיו שר האוצר יוכל לקבוע שמי שחייב בדיווח, יהיה חייב לעשות אותו באופן
מקוון. הסעיף לא קובע הרחבה לגבי מי חייב בדיווח. זאת אומרת, אותם אלה
שחייבים היום בדיווח יצטרכו להעביר אותו באופן מקוון. וזו ההרחבה.

היועץ המשפטי לכנסת איל ינון:

במקור, אגב, רצו להרחיב, אבל אנחנו הוצאנו את זה במשא ומתן מול האוצר - - -

קריאות:

- - -

היועץ המשפטי לכנסת איל ינון:

כל בני גיל 25 ומעלה – רצו להרחיב את זה, ואנחנו הוצאנו את ההרחבה החוצה.
מעל גיל 25 ומעלה שתהיה חובת דיווח מקוון. במשא-ומתן מול האוצר הוצאנו את
ההרחבה, נשאר הדיווח המקוון רק למי שממילא חייב היום בדיווח.

מרב מיכאלי (המחנה הציוני):

אתם רציתם - - -

קריאה:

הוציאו את זה. אבל בהצעה הראשונה שהיתה ליושב-ראש הכנסת - - -

קריאות:

- - -

אורן אסף חזן (הליכוד):

אפשר לקבל פה איזושהי התחייבות ודאית שתיכנס לפרוטוקול כדי שניצמד אליה
בוועדה.

קריאה:

זה כבר בפרוטוקול. היא כבר אמרה את זה.

אורן אסף חזן (הליכוד):

בסדר, מה אתם בלחץ? אני חולה קצת, כואב לי בלב. תנו לי לשאול, מה? עד שהיתה
לכם הזדמנות - - -

היו"ר דוד ביטן:

רבותי, מי בעד להעביר את זה לוועדת הכספים? מי נגד? אורן, אתה לא רוצה
להיות נגד?

אורן אסף חזן (הליכוד):

אני - - - אין לי רוב.

הצבעה

בעד הבקשה להעברת "חובת הגשת דוחות מקוונים לרשות המסים" לדיון בוועדת
הכספים – פה אחד.

הבקשה נתקבלה.

היו"ר דוד ביטן:

פה אחד.

"שומה לפי מיטב השפיטה" – בסך-הכול מדובר להעביר את האפשרות לתת שומה,
במקום שלוש שנים, תוך ארבע שנים, ואנחנו ממליצים להעביר את זה לוועדת
הכספים. מי בעד?

הצבעה

בעד הבקשה להעברת "שומה לפי מיטב השפיטה" לדיון בוועדת הכספים – פה אחד.

הבקשה נתקבלה.

משה גפני (יהדות התורה):

אני הבנתי שהצביעו פה אחד על כספים. רק שתדעו שזו עוד החמרה. אבל בסדר. אני
סופר את ההחמרות שאני צריך - - -

היו"ר דוד ביטן:

אתה לא חייב, הרב גפני. אתה לא חייב להסכים לזה. אתה לא חייב להסכים לזה
בוועדה.

אורן אסף חזן (הליכוד):

הוא רומז שלא תשכח לתת לו את - - -

מכלוף מיקי זוהר (הליכוד):

הרב גפני, אני חושב שלא הבנת את הרעיון.

אורן אסף חזן (הליכוד):

לא. אתם לא הבנתם. הוא רוצה גם את - - -

מכלוף מיקי זוהר (הליכוד):

הרב גפני, אתה לא הבנת. הם רוצים שאתה תהיה זה שתבטל את הגזירות.

היו"ר דוד ביטן:

אנחנו בונים עליך בעניין הזה, תאמין לי.

מכלוף מיקי זוהר (הליכוד):

אתה הוא זה שתבטל אותן.

משה גפני (יהדות התורה):

אני יושב בשקט. רק תראו, כשיש הטבה, לאן זה הולך.

היו"ר דוד ביטן:

"קנס גירעון" – אנחנו ממליצים לפצל את זה ולהעביר לוועדת הכספים. מי בעד?

קריאה:

רגע, אנחנו מבקשים להתייחס.

היו"ר דוד ביטן:

מה יש להתייחס? אני לא מבין. דיברנו על זה שאתם מחמירים פה יותר מדי ורוצים
לפצל. מי בעד?

אסי מסינג:

לפני ההצבעה, אם יורשה לי להגיד מה שהצענו.

"קנס גירעון", המטרה העיקרית שלו להיכנס במסגרת הסנקציה לנושא של חובת
הדיווח לחוות-הדעת. מה שהצענו במסגרת הדיונים המוקדמים, ואנחנו חוזרים על
ההצעה הזו כאן, היא שהסעיף הזה יחול אך ורק לעניין חוות הדעת ולא לעניינים
אחרים. כלומר, קנס גירעון יצומצם - - -

היו"ר דוד ביטן:

אני יודע מה אתה מציע, אבל היועץ המשפטי אומר שזה בלתי אפשרי.

אסי מסינג:

אפשר להצהיר את זה לפרוטוקול, וכך הוועדה - - - לפי זה. אנחנו הצענו את זה
כטכניקה.

היועץ המשפטי לכנסת איל ינון:

אמר המשנה ליועץ המשפטי לאוצר שהנושא הזה עלה בדיונים המוקדמים, ואני רוצה
לדייק. הנושא הזה לא היה חלק מהמשא-ומתן ולא היה ידוע לנו. איכשהו אנחנו לא
ראינו אותו, וגם הייעוץ המשפטי של האוצר שביקשנו ממנו להסתנכרן אתנו על
הנושאים לא ציין את הנושא הזה כנושא שעומד כפי ש - - - ולכן אנחנו חושבים
שצריך לפצל את זה בפיצול מהותי. זה לא היה חלק מהסיכומים. זה צץ במסגרת
הצעת החוק.

היו"ר דוד ביטן:

מי בעד ההצעה לפיצול מהותי והעברה לוועדת הכספים? מי נגד?

הצבעה

בעד הבקשה לפיצול מהותי והעברת "קנס גירעון" לדיון בוועדת הכספים – רוב.

נגד – מיעוט.

הבקשה נתקבלה.

רועי פולקמן (כולנו):

רביזיה.

היו"ר דוד ביטן:

גם על זה? מה, כל דבר חייבים ללכת לפי האוצר, לפי דעתך?

רועי פולקמן (כולנו):

לא, אבל היה על זה סיכום.

היו"ר דוד ביטן:

לא היה סיכום.

קריאה:

לא, לא היה סיכום. זה לא חלק מהסיכום.

היו"ר דוד ביטן:

לא היה סיכום. להיפך, יותר גרוע מזה.

רועי פולקמן (כולנו):

נדחה את זה לסוף.

היו"ר דוד ביטן:

לא, לא. עזוב רביזיה. לא כל דבר צריך רביזיה.

אורן אסף חזן (הליכוד):

פולקמן, אנחנו לא ראש בראש, אנחנו באותו צד. ובסוף, יש בני אדם שאנחנו
צריכים להתעסק אתם. עם כל הכבוד, זה שהחברים באוצר שוכחים שהם מתעסקים
בבני-אדם, אנחנו לא נעשה פה - - -

קריאה:

אל תתחיל עכשיו לדבר על בני-אדם - - -

היו"ר דוד ביטן:

אתה נגד? אני רוצה להבין, אתה נגד?

רועי פולקמן (כולנו):

כן. אני מגיש רביזיה בינתיים, ואני אבדוק את זה.

היו"ר דוד ביטן:

"חילופי מידע עם רשויות מס זרות" – אנחנו ממליצים להעביר את זה לוועדת
הכספים. מי בעד?

הצבעה

בעד הבקשה להעברת "חילופי מידע עם רשויות מס זרות" לדיון בוועדת הכספים –
פה אחד

הבקשה נתקבלה.

היו"ר דוד ביטן:

פה אחד. יש מישהו נגד?

אורן אסף חזן (הליכוד):

רביזיה. אני אמרתי: רביזיה.

היו"ר דוד ביטן:

תגיד לי, אתה רוצה שנגיד רביזיה ל"קורנפלקס"? גם את זה אפשר לעשות. תירגעו
קצת

יואב קיש (הליכוד):

אני אומר רביזיה ל"קורנפלקס". בבקשה.

היו"ר דוד ביטן:

תאמין לי. מה זה, ההתנהגות הזאת? מה שלא מתאים לאוצר, אתה עושה רביזיה?
אנחנו לא עובדים עם האוצר.

קריאות:

- - -

היו"ר דוד ביטן:

"נקודת זיכוי במס לאקדמאים" – מי בעד? מי נגד?

הצבעה

בעד הבקשה להעברת "נקודת זיכוי במס לאקדמאים" לדיון בוועדת הכספים – פה
אחד.

הבקשה נתקבלה.

היו"ר דוד ביטן:

פה אחד. טוב, יש לנו רביזיה על שלושה נושאים – על ה"קורנפלקס", על הסיפור
של הביטוחים, ועל הסיפור של הקנס-גירעון.

אנחנו עושים הפסקה כי צריכים להצביע על החוק.

משה גפני (יהדות התורה):

רגע, תסיים כבר את "קצבת ילדים", שאני אלך. ראש הממשלה קורא לי, אני סתם
עכשיו תקוע.

היו"ר דוד ביטן:

בסדר. מה קרה?

משה גפני (יהדות התורה):

לא יודע. אני הולך לראות.

היו"ר דוד ביטן:

רק באת לפה, ישבת, קראו לך לפגישה. אתה מבין?

משה גפני (יהדות התורה):

קצבאות ילדים – נו, תגמור.

היו"ר דוד ביטן:

פרק ז': ביטוח לאומי – קצבאות ילדים וחיסכון ארוך טווח לכל ילד, אני מציע
להעביר את זה לוועדת הכנסת. לוועדת הכספים? מה ההמלצה שלכם?

היועץ המשפטי לכנסת איל ינון:

זה יכול ללכת לוועדת הכספים או לוועדת העבודה והרווחה.

משה גפני (יהדות התורה):

קצבאות ילדים תמיד היה בכספים, בפרט אם זה חיסכון שאחרי ש - - -

היו"ר דוד ביטן:

טוב, מי בעד כספים? מי נגד?

הצבעה

בעד הבקשה להעברת "קצבאות ילדים וחיסכון ארוך טווח לכל ילד" לדיון בוועדת
הכספים – פה אחד.

הבקשה נתקבלה.

היו"ר דוד ביטן:

פה אחד.

קריאה:

יאללה, הולכים להצביע.

היו"ר דוד ביטן:

רגע, בוא נגיד כמה זמן. חמש דקות מסיום ההצבעה.

(הישיבה נפסקה בשעה 00:09 ונתחדשה בשעה 00:50.)

היו"ר דוד ביטן:

אנחנו ממשיכים את הדיון.

משה גפני (יהדות התורה):

אדוני היושב-ראש, אני מבקש רביזיה על הארכת ההוראה על נקודות זיכוי במס
לאקדמאים, נושא מס' 13. נטען פה מקודם שזו הטבה שעברה לוועדת הכספים - - -

קריאה:

לא, אני טעיתי ותיקנתי שזו לא הטבה שעברה.

משה גפני (יהדות התורה):

לא, אמרו שזו הטבה. אני לא רוצה את זה בוועדה. אני מודיע, אדוני היושב-ראש:
אם זה עובר אלי, אני מעביר את החוק הזה עם הוראת קבע, לא עם הארכת הוראת
השעה. אני מודיע מראש. שתדעו.

אורן אסף חזן (הליכוד):

אני מודיע שאני תומך בך.

משה גפני (יהדות התורה):

אם זה עובר אלי, אני הופך את זה להוראת קבע. תצביעו נגד.

אורן אסף חזן (הליכוד):

אמרת הטבה - - -

משה גפני (יהדות התורה):

זו הרעה, בגלל שהם מאריכים את הוראת השעה עד 2020.

אורן אסף חזן (הליכוד):

תעשה את זה הוראת קבע.

משה גפני (יהדות התורה):

אז אני מודיע, לא רוצה לשקר. תחליטו.

היו"ר דוד ביטן:

מה, עם חזן אתה מתווכח על זה?

משה גפני (יהדות התורה):

אני מודיע, בעזרת ה' ובלי נדר, אם זה מגיע לוועדת הכספים - - -

אורן אסף חזן (הליכוד):

אבל למה אתה מגלה להם את זה עכשיו?

משה גפני (יהדות התורה):

אני מגלה. לא רוצה לשקר. אמרו: הטבה, שקיבלתי הטבה. נבהלתי כבר. מה קרה
להם? לא מרגישים טוב? מה מעבירים לי הטבה? מתברר שזו הרעה.

היו"ר דוד ביטן:

רגע יש רביזיה או אין?

משה גפני (יהדות התורה):

לא, אם מסכימים שאני הופך את זה להוראת קבע, אז זה בסדר.

היו"ר דוד ביטן:

תעשה מה שאתה רוצה בוועדה. מה אתה רוצה?

אורן אסף חזן (הליכוד):

אדוני היושב-ראש, אפשר לקבל זכות דיבור, בבקשה? אדוני היושב-ראש, אני לא
רוצה להתפרץ. אפשר רגע זכות דיבור?

קריאות:

- - -

היו"ר דוד ביטן:

טוב, רבותי, צריכים לעלות עוד פעם, להצביע ולרדת. חמש דקות.

(הישיבה נפסקה בשעה 00:53 ונתחדשה בשעה 01:08.)

היו"ר דוד ביטן:

אני ממשיך את הישיבה. אנחנו בעמוד 12: "גמישות בניהול התקציבי של ענפי
הביטוח הלאומי ושיפוי על הוצאות אשפוז בגין לידה". אנחנו מציעים להעביר את
זה לוועדת הכספים, ואני מבקש מנציג האוצר להסביר למה.

משה גפני (יהדות התורה):

בגלל שזו החמרה. מה השאלה? - - - זו החמרה.

קריאות:

- - -

משה גפני (יהדות התורה):

תיכף תראה, לפי הסדר. יגיע הנושא של העלאת קצבת קשישים בביטוח לאומי – זה
ועדת העבודה והרווחה. יגיע הנושא של העצמאים, שזו הטבה – ועדת העבודה
והרווחה. הפחתת נפגעי תאונות עבודה – ועדת הכספים.

היו"ר דוד ביטן:

אבל אתה בדיונים. אתה עושה עכשיו סצנה בשביל - - -

משה גפני (יהדות התורה):

לא. אבל למה אנשים לא מחלקים חצי-חצי? חצי הטבות נותנים לפה, חצי הטבות
נותנים לפה. למה?

היו"ר דוד ביטן:

למה? קיבלת עכשיו את קצבאות ילדים - - -

משה גפני (יהדות התורה):

קצבאות הילדים זו החמרה. על-פי ההסכם הקואליציוני היינו צריכים לקבל כסף
עכשיו.

יעל מבורך:

לא. אני מצטערת. רק אתה יכול לראות את זה בתור החמרה, את קצבאות הילדים.

משה גפני (יהדות התורה):

- - - ההסכם שלנו אומר - - -

יעל מבורך:

וחוץ מזה, שנדמה לי שהמגזר שלך אוהב קצבאות.

היו"ר דוד ביטן:

לא משנה ההסכם. אבל זו לא החמרה, כי מוסיפים להם.

יואב בן צור (ש"ס):

האוצר יעביר - - - באיזשהו שלב הוא יצטרך כסף, הוא ייקח את זה.

משה גפני (יהדות התורה):

לאנשי אגף התקציבים יש כישרון בלתי רגיל. עכשיו יעל מבורך תסביר – לא החמרה
אלא משהו מקצועי. תשמעו.

יעל מבורך:

אני מתייחסת לשלוש הנקודות: לנושא מס' 15, לנושא מס' 16 ולנושא מס' 17,
כיוון שהם כולם בעצם חבילה אחת.

משה גפני (יהדות התורה):

נכון. שלושתם החמרות.

יעל מבורך:

ההצעה הזו באה, קודם כל, להגדיל את מגבלת האוצר ולהוסיף ארבעה מיליארד שקל
להיקף ההוצאה התקציבית. היא עושה את זה בדרך הזאת, שהגירעון שהיום מושת על
המוסד לביטוח לאומי יצומצם ויועבר למדינה. זו סוגיה פיסקאלית. היא לא נוגעת
למבוטח עצמו, היא לא נוגעת למוסד לביטוח לאומי, אלא ההתקזזות שלו עם
המדינה. בדרך הזו, שבה ההוצאה על אשפוז בגין לידה, שהיום משלם המוסד, תשלם
המדינה. וכנ"ל לגבי הסכום.

קארין אלהרר (יש עתיד):

- - -

יעל מבורך:

לא, המוסד לביטוח לאומי זה ישות נפרדת מבחינה חוקית, והגירעון שלה מושת על
המדינה. פה אנחנו עושים צעד שמצד אחד, אין לו השפעה על הגירעון. אנחנו גם
מעלים את ההוצאה וגם מקטינים את ההכנסה, בד בבד. לכן הגירעון שנמצא יישאר
2.9% תוצר. אבל אנחנו מגדילים את ההוצאה התקציבית כחלק מהחוקים שהם חוק
מגבלת ההוצאה, שהוא חוק של ועדת הכספים. זו חבילה שלמה של פלוסים ומינוסים,
לצורך העניין, של המוסד לביטוח לאומי, שנוגעים לשלושת הסעיפים האלה.

מרב מיכאלי (המחנה הציוני):

אדוני היושב-ראש, אנחנו מבקשות לפצל את זה פיצול מהותי. אני אסביר מדוע.

היו"ר דוד ביטן:

את הסעיף הזה?

משה גפני (יהדות התורה):

זה לא רק אתן מעוניינות. זה גם אנחנו מעוניינים.

מרב מיכאלי (המחנה הציוני):

אבל לפי מה שאמרה נציגת האוצר, אם לא יעשו את זה, אז לא יהיה כסף לקצבאות
ילדים.

מרב מיכאלי (המחנה הציוני):

ובכל זאת אסביר מדוע. לפי שיחות ארוכות, בשעות לילה מאוחרות, שהיו לי אמש
עם אנשי האגף, אז אל"ף, אני מבינה שהטענה החד-משמעית היא, כפי שהסבירה כרגע
יעל, זה דבר חיובי בסך-הכול. ברם, אולם, שתי בעיות.

האחת, זה דבר סופר-מורכב, סופר-סופר-מורכב. כל סיפור הביטוח הלאומי זה דבר
נורא-נורא מסובך. כל חודשיים יש דיווחים על גירעונות ושיפויים של ביטוח
לאומי.

היו"ר דוד ביטן:

הם מפחידים את הציבור. אין להם שום גירעון. כל שנה מביאים סעיפים של
שיפויים.

קארין אלהרר (יש עתיד):

אין להם שום גירעון?

היו"ר דוד ביטן:

גירעון אקטוארי יש להם. זה גירעון? אנחנו יודעים אם נהיה קיימים? לפי איראן
בעוד שנתיים לא נהיה, אז מה? אז למה שיהיה גירעון? אולי לא נהיה קיימים
בעוד כמה שנים, אם לאיראן תהיה פצצה גרעינית.

מרב מיכאלי (המחנה הציוני):

או, הפצצה.

קארין אלהרר (יש עתיד):

מה נהיה? מה זה האופטימיות הזאת?

אורן אסף חזן (הליכוד):

אני רואה שמתקדמים לפצצה, אני טס חזרה לבורגס.

משה גפני (יהדות התורה):

רק שנייה, אורן. אורן, אני צריך אותך בחוק ההסדרים. אל תיסע לי עכשיו.

היו"ר דוד ביטן:

עד ששוכחים את זה, אתה מזכיר את זה? אני לא מבין אותך.

ישראל אייכלר (יהדות התורה):

אירופה מתמלאת עכשיו במהגרים. תיזהר - - -

היו"ר דוד ביטן:

חבר'ה, אני מבקש לתת ליושב-ראש סיעת העבודה לדבר.

מרב מיכאלי (המחנה הציוני):

אדוני, אני יכולה לסיים את רשות הדיבור שלי?

היו"ר דוד ביטן:

בבקשה.

מרב מיכאלי (המחנה הציוני):

תודה רבה.

כאמור, מדי חודשיים אנחנו שומעות ושומעים על הגירעונות של הביטוח הלאומי,
ומדי חוק הסדרים מגיעים סעיפים של שיפויים. אני לא אומרת שזה דבר גרוע,
ואני לא אומרת שאנחנו נתנגד לזה. אני רק אומרת שזה דבר מאוד מורכב, שיש לו
השלכות לטווח מאוד ארוך, וצריך לדון בזה באופן שבאמת מאפשר להבין את זה.

לעניין זה שכן יהיה או לא יהיה לקצבאות ילדות וילדים – למיטב הבנתי, הדבר
הזה מתקיים היום, אבל מתקיים בהוראת שעה. והוראת השעה, למיטב הבנתי, תפקע
רק בסוף השנה. זאת אומרת, יש לנו זמן מ-19 בנובמבר, שאז יעבור חוק התקציב,
עד סוף דצמבר, שזה זמן די והותר בשביל לקיים דיון נפרד ורציני בסוגיה הזאת.
וכל מה שאני אומרת זה שזה לא יפריע לסיים את התקציב הרלוונטי - - -

יעל מבורך:

זה לא קשור לקצבאות הילדים. אם הובנתי לא נכון, אין פה חיבור לקצבאות
הילדים.

מרב מיכאלי (המחנה הציוני):

אז יופי. אז על אחת כמה וכמה.

היו"ר דוד ביטן:

גפני ובן צור, אתם נגד להעביר את זה לוועדת הכספים?

משה גפני (יהדות התורה):

אני לא חבר בוועדה. הרב אייכלר הוא חבר בוועדה.

קריאות:

- - -

רועי פולקמן (כולנו):

אדוני היושב-ראש, אותו חודש וקצת שמדברת עליו חברת הכנסת מיכאלי, יהיה גם
עכשיו.

מרב מיכאלי (המחנה הציוני):

לא, לא יהיה. בגלל שעכשיו יש מיליון דברים אחרים וזה לא יקבל את תשומת הלב.

היו"ר דוד ביטן:

רבותי, מי בעד ההצעה שלי להעביר את זה לוועדת הכספים בלי לפצל?

מרב מיכאלי (המחנה הציוני):

ככה, דוד? ככה?

היו"ר דוד ביטן:

רגע, אני אעשה הצבעה גם עליך. לא, אבל יש פה בעיה. אם לא יהיה את זה, לא
יהיה את זה - - -

מרב מיכאלי (המחנה הציוני):

סליחה, אדוני, זה לא נכון.

היו"ר דוד ביטן:

הנה, אמרה את זה נציגת האוצר.

מרב מיכאלי (המחנה הציוני):

היא אמרה שזה לא קשור. היא אמרה: אין קשר לקצבאות הילדים.

יעל מבורך:

זה לא קשור לקצבאות הילדים. זה קשור לגירעון של המוסד לביטוח לאומי, והדבר
הזה בא לצמצם את הגירעון של המוסד לביטוח לאומי.

מרב מיכאלי (המחנה הציוני):

מאה אחוז. אני לא מתווכחת לגבי זה. כל מה שאני מבקשת, שנדון בזה בנפרד.

היו"ר דוד ביטן:

אבל אתם משתמשים בחלק מהתקציבים של הביטוח לאומי בתוך הפעילות של תקציב
המדינה.

קארין אלהרר (יש עתיד):

למה אתה מכניס לה מילים לפה? זה לא מה שהיא אמרה.

מרב מיכאלי (המחנה הציוני):

זה לא מה שהיא אמרה חד-משמעית.

היו"ר דוד ביטן:

זה מה שאני הבנתי.

מרב מיכאלי (המחנה הציוני):

ובכל מקרה, אני אומרת לך שאפשר לדון בזה עד סוף השנה. אין בעיה.

היו"ר דוד ביטן:

אני הבנתי ככה. מה, את יכולה להגיד לי מה אני הבנתי?

קארין אלהרר (יש עתיד):

לא, אבל אני מסבירה לך שאתה טועה.

היו"ר דוד ביטן:

אוקי, אז אולי אני טועה.

היו"ר דוד ביטן:

מי בעד ההצעה להעביר את זה לוועדת הכספים, ללא פיצול? מי נגד?

הצבעה

בעד הבקשה להעברת "גמישות בניהול התקציבי של ענפי הביטוח הלאומי ושיפוי על
הוצאות אשפוז בגין לידה" לדיון בוועדת הכספים – רוב.

נגד – מיעוט.

הבקשה נתקבלה.

היו"ר דוד ביטן:

זה עבר.

"העברת הטיפול בנפגעי עבודה מהמוסד לביטוח לאומי לאחריות קופות החולים" –
גם את זה האוצר מבקש להעביר לוועדת הכספים. תסבירו למה.

קריאה:

כתוב: ועדת העבודה והרווחה.

היו"ר דוד ביטן:

לי כתוב: כספים, אחרי ישיבות אִתם.

קריאה:

יש לכם חוברות אחרות?

היו"ר דוד ביטן:

לא, לא עשינו ישיבות אִתם.

קריאה:

למה אתם לא מעדכנים?

היועץ המשפטי לכנסת איל ינון:

אני מסביר: הטבלה שיש בפניכם מפרטת את הועדה המוסמכת לפי תקנון הכנסת
והתקדימים. יש פה הבנות אחרות שהן לגיטימיות.

מרב מיכאלי (המחנה הציוני):

שזה סביר, ההבנות האלה?

קריאה:

הבנות משפטיות?

היועץ המשפטי לכנסת איל ינון:

לא, הן לא משפטיות. הבנות פוליטיות.

מרב מיכאלי (המחנה הציוני):

אבל מבחינה משפטית הן סבירות?

היועץ המשפטי לכנסת איל ינון:

כן. אפשר לעשות את זה מבחינה משפטית. זה לא משהו שאפשר להרים עליו דגל
אדום.

היו"ר דוד ביטן:

בלי קשר, תסבירו למה זה עניין לוועדת הכספים. ההסבר שלהם בעניין הזה משכנע
דווקא.

קארין אלהרר (יש עתיד):

סליחה, אדוני היושב-ראש, אני מבקשת לדעת למה זה דחוף עכשיו להסדרים.

היו"ר דוד ביטן:

את יודעת מה, חלק מהדברים פה באמת לא דחופים. אבל זה מה שיש כרגע. אני
מסכים אתך.

קארין אלהרר (יש עתיד):

אני רוצה לדעת למה זה קשור להסדרים.

יעל מבורך:

אז כמו שאמרתי, ההסבר לסוגיה הזאת הוא התייחסות כוללת לשלושת הסעיפים.

קארין אלהרר (יש עתיד):

למה העברה לקופת-חולים זה להסדרים?

יעל מבורך:

אני אסביר: הסוגיה הזאת היא סוגיה פיסקאלית. היא משנה את החוק של ההוצאה
התקציבית לשנת 2016, ומגדילה אותה לכמעט ארבעה מיליארד שקל.

קארין אלהרר (יש עתיד):

יעל, אני מאוד מעריכה אותך. אני לא מצליחה להבין למה כל דבר - - - סוגיה
פיסקאלית.

יעל מבורך:

לא, פה יש תיקון ספציפי שאומר: במקום שהתקציב יהיה 343 מיליארד שקל, הוא
יהיה 348. אנחנו מגדילים בארבעה מיליארד שקל את ההוצאה, מחד. מצד שני,
אנחנו מקטינים את ההכנסות של המדינה ושל המוסד לביטוח לאומי בחלקים האלה,
ולוקחים עלינו את הוצאות אשפוז מדינה, למשל, את הוצאות אשפוז בגין לידה,
כדי שבסופו של דבר, הגירעון של המוסד לביטוח לאומי יצטמצם, והדבר הזה יהיה
שקוף לגירעון של המדינה.

קריאה:

אז מאיפה יש כסף להוריד את המע"מ באחוז?

קארין אלהרר (יש עתיד):

קופות-החולים ערוכות לדבר הזה? לטיפול בזה?

יעל מבורך:

זה עניין מימוני - - -

קארין אלהרר (יש עתיד):

מה זה, מימוני?

קריאות:

- - -

קריאה:

אבל תגידו מאיפה יש ארבעה וחצי מיליארד להוריד מע"מ באחוז.

אורן אסף חזן (הליכוד):

אתה רואה סעיף-סעיף מאיפה יש.

קריאה:

צריך להבין שחוק ההסדרים מטפל בכל הנושאים שקשורים בסוף למספרים שמופיעים
בתקציב. המספרים האלה, בלי חלק מהחוקים שעוברים, אין להם שום משמעות ואין
להם שום מהות. בלי שהחוק הזה יעבור, המספרים שנאלצים לאשר בהצעת התקציב לא
יכולים להיות מאושרים, כי אז הם לא מבטאים את המצב. המצב הזה בא להתאים
למספרים שמוגשים. לכן הוא חייב להיות מאושר יחד עם הצעת התקציב.

משה גפני (יהדות התורה):

אני מציע שבמשך כל השנה לא לדון בכלל בחוקים שיש להם היבט כספי, הכול צריך
להכניס לחוק ההסדרים ואז זה משנה את המספרים בתקציב.

אני מציע שבמשך השנה ניסע לשווייץ. נבוא רק לחוק ההסדרים.

היו"ר דוד ביטן:

רבותי, מי בעד ההצעה להעביר את זה לוועדת הכספים?

קארין אלהרר (יש עתיד):

אני בעד לפצל.

היו"ר דוד ביטן:

מי נגד?

הצבעה

בעד הבקשה להעברת "העברת הטיפול בנפגעי עבודה מהמוסד לביטוח לאומי לאחריות
קופות החולים" לדיון בוועדת הכספים – רוב.

נגד – מיעוט.

הבקשה נתקבלה.

היו"ר דוד ביטן:

"הפחתת מימון פעולות למניעת תאונות עבודה על-ידי המוסד לביטוח לאומי" –
אנחנו מציעים להעביר את זה לוועדת הכספים, וזה באמת עניין כספי.

משה גפני (יהדות התורה):

אני חבר בקואליציה. הכול בסדר. אני רק רוצה להגיד לחברי הכנסת, כאלה שבאו
בשנים מאוחרות יותר – האוצר ישב כאן בוועדה, זה עוד היה בבניין הישן, הוא
הסביר שאת אחות בריאות התלמיד צריך להעביר לחברה פרטית, לא להשאיר את זה
במדינה במשרד החינוך. למה? הם הסבירו, קודמיהם, הם צעירים. הם הסבירו
שהשירות שהאחות בבית-הספר נותנת, יותר חשוב שזה יהיה על-ידי חברה פרטית, אז
ייעלו את השירות, יהיה יותר יעיל ויותר טוב, ויקבלו שירות יותר טוב.

מאז זה עבר לחברה פרטית, המדינה כבר לא מממנת את זה, ומשום מה, כבר אין
אחות בבית-הספר. זה בדיוק מה שהולך לקרות עם נפגעי תאונות עבודה. זה עובר
לקופות-החולים. השלב הראשון יהיה שהיום לא משלמים דמי השתתפות או השתתפות
עצמית, בגלל שזה ביטוח לאומי, זה יעבור לקופות-החולים, ישלמו השתתפות
עצמית, ואחרי זה בכלל כבר לא ייתנו. רק שתדעו. אני בעד, אני בקואליציה. אני
רק, כיושב-ראש ועדת הכספים, אדון על זה.

היו"ר דוד ביטן:

ואנחנו סומכים עליך. אם אתה לא מבין את זה, אז אתה לא מבין את זה.

איילת נחמיאס ורבין (המחנה הציוני):

כן, סומכים עליו שהוא לא יעביר.

היו"ר דוד ביטן:

שלא יעביר את זה, כן.

משה גפני (יהדות התורה):

לא, נעביר. נהפוך את זה להטבה.

היו"ר דוד ביטן:

איך תהפוך להטבה?

משה גפני (יהדות התורה):

מה זאת אומרת? נגיד שנפגע תאונות עבודה יעבור לקופת-חולים, ישלמו לו כפול
ממה שביטוח לאומי.

היו"ר דוד ביטן:

אה, אוקי. זה טוב.

קארין אלהרר (יש עתיד):

גפני, איך אתה נותן יד לדבר הזה?

משה גפני (יהדות התורה):

אני לא נותן יד. אני מוכרח ללכת עם הקואליציה הזאת, אחרת אני אקבל ממשלה עם
מע"מ אפס, על הדיור.

איילת נחמיאס ורבין (המחנה הציוני):

גפני, אני עלולה להיות נפגעת תאונות עבודה. אתם עושים לי כאב ראש.

עצם העובדה שמדברים על הפחתת מימון פעולות למניעת תאונות עבודה – אנשי
האוצר, אתם פשוט לא מבינים כמה עולות תאונות העבודה למדינה באמת, ואני רוצה
להניח שאתם יודעים כמה עולות תאונות עבודה למדינה. לדבר על הפחתת מימון
פעולות לצורך מניעת תאונות עבודה – כל חברה שעוסקת באיזשהו היבט תפעולי,
יודעת מה היא עושה כל שנה כדי למנוע – שלא לדבר כמובן על ממונה בטיחות, וכל
הדברים האחרים, איך המדינה יכולה לבקש להפחית את הפעולות שנעשות לטובת הדבר
הזה. המניעה זה הדבר הכי זול. נקודה.

היו"ר דוד ביטן:

יש בזה משהו, אבל זה דיון בוועדה.

איילת נחמיאס ורבין (המחנה הציוני):

לא. זה דבר מהותי.

היו"ר דוד ביטן:

זה לא שייך לוועדת הכנסת.

איילת נחמיאס ורבין (המחנה הציוני):

זה לא להסדרים.

היו"ר דוד ביטן:

הכול זה לא להסדרים. יש פה משהו להסדרים? אולי איזה אחד-שניים.

קארין אלהרר (יש עתיד):

אני לא מצליחה להבין. השאלה היא אם אנחנו מקיימים פה דיון ענייני.

היו"ר דוד ביטן:

ענייני.

מרב מיכאלי (המחנה הציוני):

לא. אם אתה בעצמך מסכים שזה לא להסדרים, אבל אתה אומר: מה לעשות? - - -

היו"ר דוד ביטן:

לא אמרתי את זה. אמרתי: יש סעיפים.

איילת נחמיאס ורבין (המחנה הציוני):

כי אחרת, בואו נסגור את הישיבה, ביטן.

היו"ר דוד ביטן:

אמרתי: יש סעיפים. לא גיליתי את דעתי איזה סעיפים.

איילת נחמיאס ורבין (המחנה הציוני):

גילית, גילית, יקירי. זה כמו ההצבעה שלא היתה לפני כמה שבועות. עזוב, נו.
גילית, גילית, לא נורא, אנחנו אוהבים אותך.

רחל עזריה (כולנו):

דוד ביטן לא גילה.

איילת נחמיאס ורבין (המחנה הציוני):

לא גילה. לא גילה. רחל, יקירה, לא צריך לעזור לו בנקודה הזאת.

יואב קיש (הליכוד):

"הוא לא ידע". "ביטן לא ידע".

היו"ר דוד ביטן:

אתם רוצים לשמוע בדיחה על איווט? אבל אל תגלו לו כלום. אולי שמעתם אותה.

אלוהים קורא למלאך המוות, אומר לו: שמע חביבי, לך למטה, רחוב נורדאו 20
בנתניה, קח את איווט. מלאך המוות יורד, 12 בלילה, דופק בדלת. פותח איווט
אומר לו: כן? אומר לו: שמע, אני מלאך המוות, בוא אתי. נתן לו מכות רצח. עלה
למעלה, כולו חבול. אלוהים אומר לו: מה קרה? אומר לו: מה שלחת אותי לאיווט?
נתן לי מכות וזה. הוא אומר לו: אני מקווה שלא אמרת לו שאני שלחתי אותך.

רק שאני לא אסתבך עם איווט עכשיו.

מרב מיכאלי (המחנה הציוני):

זו היתה דוגמה לתאונת עבודה, אני מבינה.

קארין אלהרר (יש עתיד):

אדוני היושב-ראש, עניינית, מישהו חושב שזה נושא להסדרים?

מרב מיכאלי (המחנה הציוני):

כן, כי זה חיסכון של כסף. אבל זה לא הגיוני שלפי זה זה יעבוד.

קארין אלהרר (יש עתיד):

אני לא מצליחה להבין איך מניעת תאונות עבודה זה לא חיסכון של כסף.

איתי טמקין:

אין פה הפחתת מימון של מניעת תאונות עבודה.

קארין אלהרר (יש עתיד):

אז למה קוראים לזה ככה?

איילת נחמיאס ורבין (המחנה הציוני):

אני מתה על זה: ככה קוראים לזה, אבל זה לא זה. רגע, אני אשים את המשקפיים,
שאני אוכל להקשיב לך - - -

איתי טמקין:

אני מדבר גם על נושאים: 16 ו-17. אין פה שינוי בזכויות שאזרח מקבל.

איילת נחמיאס ורבין (המחנה הציוני):

הן רק ימומשו בקופות-חולים.

מרב מיכאלי (המחנה הציוני):

ומה במניעת תאונות עבודה?

איתי טמקין:

נבדוק.

מרב מיכאלי (המחנה הציוני):

מה זה, "נבדוק"? לא הבנתי.

קריאה:

"הפחתת מימון פעולות" יעבור גם לקופת-חולים?

איתי טמקין:

אני לא יודע, אני אבדוק לאן זה יעבור.

אורן אסף חזן (הליכוד):

אני יודע שההצתה שלי אולי קצת מאוחרת בשעה הזו, אבל במקום לטפל בבעיה של
ביטוח לאומי פשוט לוקחים ממנו? - - -

היו"ר דוד ביטן:

אתה יודע באיזה משבר קופות-החולים נמצאות?

אורן אסף חזן (הליכוד):

אדוני היושב-ראש, אני לא יכול להצביע בעד הדבר הזה.

איילת נחמיאס ורבין (המחנה הציוני):

יושבים פה אנשים טובים ורציניים. הם לא יכולים לתת תשובות כי בחלק מהדברים
האלה לא הם מטפלים. עם כל הכבוד, למה אנחנו צריכים להחליט בנושא הזה?

אורן אסף חזן (הליכוד):

אני לא יכול להצביע על דבר כזה, דוד.

היו"ר דוד ביטן:

אתם יודעים מה? שכנעתם אותי. בואו נפצל את הסעיף הזה. אתם לא נותנים
תשובות, חבר'ה. או תנו תשובות או שאני מפצל.

קריאה:

רועי, תגיש רביזיה. תפצל, תגיש רביזיה, ונדבר על זה אחרי שתדעו מה אתם
רוצים בכלל.

היו"ר דוד ביטן:

אתם לא נותנים תשובות. אז מה אתם רוצים שאני אעשה?

יעל מבורך:

מה השאלה?

איילת נחמיאס ורבין (המחנה הציוני):

תענו: מה אומר הסעיף של הפחתת מימון הפעולות?

מרב מיכאלי (המחנה הציוני):

אמרתם שזו לא הפחתה. אז מה זה כן, אם זה לא הפחתה?

רועי פולקמן (כולנו):

דוד, נשמע תשובות. אם אין תשובות טובות - - -

היו"ר דוד ביטן:

רבותי, נעביר את זה לסוף.

איילת נחמיאס ורבין (המחנה הציוני):

אני אומרת את זה לקואליציה ולמשרד האוצר: אני מניחה שראש אגף התקציבים
עייף - - -

ביטן, סליחה, יושבים פה אנשים טובים ומצוינים. אבל עם כל הכבוד, גם אם ראש
אגף התקציבים עייף, גם אנחנו עייפים. שישבו פה ויעבירו את חוק ההסדרים כמו
שצריך. או לא.

היו"ר דוד ביטן:

רבותי, אני מעביר את זה לסוף. בינתיים אם אין לכם תשובות, אני לא יכול
להעביר את זה.

"צמצום הזכאות לדמי אבטלה לצעירים עד גיל 35" – ההצעה להעביר את זה לוועדת
העבודה והרווחה. גפני, בסדר? זה לא אצלך.

משה גפני (יהדות התורה):

בהתחלה זה היה אצלי. אמרתי: אין בעיה, שיעבירו את זה אלי.

קריאות:

- - -

אורן אסף חזן (הליכוד):

מה שחשוב, שכל התקציב הוא חברתי. זה חשוב. הוא בעיקר חברתי לצעירים.

איילת נחמיאס ורבין (המחנה הציוני):

- - - גזירות.

אורן אסף חזן (הליכוד):

גזירות?

איילת נחמיאס ורבין (המחנה הציוני):

אה, אין גזירות. רק גזרים.

אורן אסף חזן (הליכוד):

יש בו נגזרות אולי.

יואב קיש (הליכוד):

ראשית, אני מופתע שזה לא הולך לוועדת הכספים.

משה גפני (יהדות התורה):

בהתחלה זה היה בוועדת הכספים.

יואב קיש (הליכוד):

אבל נעבור את ההפתעה הזו, ועכשיו נדבר לעיקר.

אני מתנגד לסף הזה בחוק ההסדרים. אני חושב שנושא של פגיעה בזכאות לדמי
אבטלה לא יכול לבוא כחלק מהסל הכבד שאנחנו מנסים להעביר פה. ש פה משמעויות
כבדות, בעיקר פגיעה בצעירים. ופגיעה בדמי אבטלה בצעירים – להביא את זה
כחבילה ולהגיד זה בסדר.

אפשר להיכנס לנושא. אני לא בטוח שאנחנו יכולים לעשות את זה בשעה כזו
ובוועדת הכנסת, אבל צעירים עוברים עבודות. לא תמיד מוצאים את עצמם עד גיל
30 בדרישה ל-24 חודש מתוך 30. החבר'ה הצעירים לפעמים מחליפים עבודות ויש פה
פגיעה מהותית בציבור הצעיר בנקודה קשה בחייו. הוא בן-אדם שיצא מהבית, שכר
דירה, ועכשיו הוא צריך להתמודד עם אבטלה לפרק זמן מסוים. ופה אנחנו פוגעים
לו בזכות הזו.

יכול להיות שזה נכון. לא נכון לעשות את זה בחוק הסדרים.

רועי פולקמן (כולנו):

יואב, ההערות נכונות וצריך לדבר עליהן. אבל תקציב, ולא סתם בשביל זה קיים
כל המודל הזה - - -

אורן אסף חזן (הליכוד):

אז לוקחים את אלה שחובטים בהם תמיד, וחובטים בהם עוד קצת.

רועי פולקמן (כולנו):

לא, ממש לא. אבל יש גזרים ויש מקלות. אתה אומר: בתוך שוק העבודה, כשאתה
רוצה להעלות זכאויות לקבוצות מסוימות, לפעמים לתת הטבות מס, להעלות קצבאות,
אז אתה אומר: יש קבוצות אוכלוסיה, צעירים, שהם יכולים לעבוד וכולי, ואתה
אומר: אני מייעל. זה נעשה על בסיס הרבה מאוד עבודת רקע. היא תוצג בוועדה,
ואם נחשוב שזה לא טוב, נתווכח על זה.

אורן אסף חזן (הליכוד):

פולקמן, יש לי שאלה אליך. שאלה אמתית. אתה הסתכלת על מערכת ההשכלה הגבוהה
בישראל היום? אתה ראית את חתך הגילאים שעלה? אתה יודע למה הוא עלה? כי
צעירים עובדים את נפשם כדי לממן לימודים. חתך הגילאים שאתה מדבר עליו היום
– הרבה מתוכם לומדים ולא יכולים. האחרים שכבר יצאו ממעגל הלמידה, שלא
מצליחים לקנות דירה, שמתמודדים עם יוקר המחיה, גם בהם אתה רוצה לפגוע. אני
לא מקבל את הסבר החבילה שלך שכדי לעזור לחלשים יותר, נפגע בחלשים אחרים.
אני נגד הדבר הזה.

יואב קיש (הליכוד):

היושב-ראש, אני מבקש את זכות הדיבור. אני רוצה לסיים את הנקודה. הנקודה היא
מאוד פשוטה: הפגיעה הקשה בצעירים בנושא תשלום דמי אבטלה לא יכולה להיכנס
למתווה חוק ההסדרים. נקודה. לא מוכן לזה. תיקחו במקומות האחרים, או שאל
תיתנו במקומות אחרים.

רועי פולקמן (כולנו):

- - -

יואב קיש (הליכוד):

תלך בחקיקה. אל תלך עם ראש בקיר במקום הזה. רועי, זה לא נכון. אתה בעצמך לא
שלם עם זה, ואל תכפו את זה עלינו. הסעיף הזה מפוצל. תודה רבה.

היו"ר דוד ביטן:

מי בעד פיצול הסעיף?

קריאות:

- - -

היו"ר דוד ביטן:

מי נגד?

קריאות:

- - -

אורן אסף חזן (הליכוד):

אדוני, פולקמן ונציגי האוצר, אם אתם לא יודעים לענות באותו רגע מה
המשמעויות, אנחנו לא נותנים לכם. סליחה.

רועי פולקמן (כולנו):

תן צ'אנס לענות.

היו"ר דוד ביטן:

תגיש רביזיה.

אורן אסף חזן (הליכוד):

בבקשה, השעון דופק.

רועי פולקמן (כולנו):

תן לה שנייה לענות על זה.

יעל מבורך:

בסופו של דבר, לתקציב יש תוספות וגם יש לו מקורות שמממנים אותו. אי אפשר
להעביר תקציב - - -

היו"ר דוד ביטן:

הכול נכון. אז תבחרו סדרי עדיפויות אחרים. לא דווקא זה.

אורן אסף חזן (הליכוד):

תמצאו מקום אחר. הרגנו את הצעירים במדינת ישראל. תמצאו מקום אחר.

היו"ר דוד ביטן:

- - - בקריאה השנייה והשלישית.

אורן אסף חזן (הליכוד):

תמצאו מקום אחר. יש לכם מספיק כסף היום. - - -

נורית קורן (הליכוד):

- - - ששר האוצר אמר והבטיח כל-כך הרבה דברים - - - ודווקא לצעירים - - -

היו"ר דוד ביטן:

"הגברת מימוש זכות השיבוב של המוסד לביטוח לאומי מהאחראי לנזק שבשלו שולמה
גמלה" – קיש, אתה לא חייב לדווח - - -

משה גפני (יהדות התורה):

אדוני היושב-ראש, יש לי בקשה: ארבעת הסעיפים האחרים של ביטוח לאומי - - -

היו"ר דוד ביטן:

20, 21 ו-22 זה לוועדת העבודה והרווחה.

משה גפני (יהדות התורה):

19, 20, 21 ו-22.

היו"ר דוד ביטן:

לא 19. 19 זה לוועדת הכספים. השאר לוועדת העבודה והרווחה.

משה גפני (יהדות התורה):

לפני שאתה אומר איפה. 19, 20, 21 ו-22 – ארבעת החוקים הבאים הם ביטוח
לאומי. אני מציע אחד מהשניים: או שכל הארבעה עוברים לוועדת הכספים, או שכל
הארבעה עוברים לוועדת העבודה והרווחה.

היו"ר דוד ביטן:

יעל, תסבירי למה רציתם דווקא את זה בכספים.

אורן אסף חזן (הליכוד):

20 זה פר אקסלנס ועדת הכספים. מה זאת אומרת?

היו"ר דוד ביטן:

טוב, בוא נעביר לוועדת העבודה והרווחה את כולם. מי בעד להעביר את 19, 20,
21 ו-22 לוועדת העבודה והרווחה?

אורן אסף חזן (הליכוד):

לא, לכספים. הרב גפני, לכספים. למה העבודה והרווחה?

משה גפני (יהדות התורה):

זה לא כספים - - -

היו"ר דוד ביטן:

העבודה והרווחה – מי בעד?

אורן אסף חזן (הליכוד):

אז אני לא מצביע לעבודה והרווחה. סליחה, אדוני היושב-ראש, אני רוצה להצביע
שזה יעבור לכספים.

היו"ר דוד ביטן:

למה?

אורן אסף חזן (הליכוד):

ככה.

היו"ר דוד ביטן:

דווקא עושה הפוך?

אורן אסף חזן (הליכוד):

לא, חלילה. אני לא עושה דווקא. כי כמו שאמר הרב גפני, לא יתכן שאנחנו חברי
ועדת הכספים, שגם ככה צריכים להתיישר עם האוצר כל הזמן, כשיש מקום שבו אפשר
גם לבוא ממקום של טובות לציבור, זה נלקח מאתנו.

היו"ר דוד ביטן:

איזה טובות? זה טובה?

אורן אסף חזן (הליכוד):

הסעיף של העצמאים הוא סעיף מהפכני, שהוא נטו קשור בוועדת הכספים, בהליך
שלו, בתהליך שלו. אני מבקש להצביע לוועדת הכספים. סעיף 20.

היו"ר דוד ביטן:

סעיף 20 זה לוועדת העבודה והרווחה.

אורן אסף חזן (הליכוד):

תסביר לי למה לוועדת העבודה והרווחה.

היו"ר דוד ביטן:

כי זו ההמלצה גם של הייעוץ המשפטי. אז אם כבר יש הסכמה בין האוצר לייעוץ
המשפטי, אנחנו צריכים להיות נגד?

אורן אסף חזן (הליכוד):

אז בסדר, יש הסכמה בינם לבינם. אין הסכמה עם חברי הכנסת.

היו"ר דוד ביטן:

אין בעיה. תצביע נגד.

היו"ר דוד ביטן:

מי בעד ש-19, 20, 21 ו-22, כולם ביחד, ילכו לוועדת העבודה והרווחה? רוצים
להיות נגד? בבקשה. אין בעיה.

אורן אסף חזן (הליכוד):

יואב, אתה לא שם לב מה קורה פה. יואב, אנחנו רוצים - - - לקבל גזירות על
הראש. אני לא רוצה - - -

היו"ר דוד ביטן:

אורן, אתה לא חייב לדבר כל - - -. שמעתי אותך. עכשיו אתה מפריע גם לאחרים.

יואב קיש (הליכוד):

אז אמרו: או זה או זה.

אורן אסף חזן (הליכוד):

לא. מה זה, או זה או זה?

יואב קיש (הליכוד):

הכול. כל הסעיפים.

היו"ר דוד ביטן:

אוקי, אז בוא נעשה פשרה. 19 לכספים - -

משה גפני (יהדות התורה):

לא, לא. אני לא מסכים.

אורן אסף חזן (הליכוד):

20 לכספים.

היו"ר דוד ביטן:

20, 21, 22 לעבודה והרווחה.

משה גפני (יהדות התורה):

אני לא מסכים. זו אפליה נגד אשכנזים. למה?

אורן אסף חזן (הליכוד):

סליחה, אני לא אשכנזי ואני אתך בוועדה.

משה גפני (יהדות התורה):

אדוני היושב-ראש, זה פשוט לא יכול להיות. זו אפליה ממש.

אורן אסף חזן (הליכוד):

מפלים את ועדת הכספים.

משה גפני (יהדות התורה):

החוקים הבאים זה הטבות ממש, משמעותיות. השיבוב זה החמרה. אתם לא יכולים
לעשות לי דבר כזה. אם אתם רוצים לעבודה ורווחה, תעבירו לעבודה ורווחה. לא
מתווכח. אבל אתה לא יכול לעשות לי דבר כזה.

אורן אסף חזן (הליכוד):

זה לא הגיוני שאני רק אצטרך להסביר לאנשים למה אני נותן להם גזירות ולא
יכול - - -

משה גפני (יהדות התורה):

דרך אגב, זה לא בגלל שאני אשכנזי. זה דווקא בגלל שאני מרוקאי.

היו"ר דוד ביטן:

הוא פתאום קופץ לי. אז אני רוצה להעביר את הכול. זה בסדר מבחינתך?

אורן אסף חזן (הליכוד):

לכספים? אין בעיה.

היו"ר דוד ביטן:

לא לכספים. לוועדת העבודה והרווחה.

קריאות:

לעבודה והרווחה. יאללה.

אורן אסף חזן (הליכוד):

לא מוכן.

קריאות:

- - - נשאיר את זה לסוף.

היו"ר דוד ביטן:

תראה על מה מתווכחים.

טוב, מי בעד להעביר את 19, 20, 21 ו-22 לוועדת העבודה והרווחה?

הצבעה

בעד הבקשה להעברת הנושאים: "הגברת מימוש זכות השיבוב של המוסד לביטוח לאומי
מהאחראי לנזק שבשלו שולמה גמלה"; "הגדלת דמי ביטוח לאומי הנגבים מעצמאיים
ויצירת קרן לתשלום דמי אבטלה לעצמאיים"; "דיווח מקוון של מעסיקים למוסד
לביטוח לאומי"; תוספת לגמלת הבטחת הכנסה למקבלי קצבת זקנה ולקשישים" לדיון
בוועדת העבודה והרווחה – רוב.

נגד – מיעוט.

הבקשה נתקבלה.

קריאה:

כמו שגפני אמר.

היו"ר דוד ביטן:

גפני, עכשיו אתה מבסוט?

אורן אסף חזן (הליכוד):

אני נגד.

היו"ר דוד ביטן:

בסדר. תצביע נגד. אין בעיה. אתה נגד גפני - - -

אורן אסף חזן (הליכוד):

לא, אני לא נגד גפני. אני נגד העובדה שאני, כחבר ועדת הכספים, צריך לעבוד
נגד הציבור ורק להסביר לו גזירות. - - -

היו"ר דוד ביטן:

- - - אנחנו חברי כנסת - - -

אורן אסף חזן (הליכוד):

נו, באמת. אתה חבר כנסת וכולנו לוקחים לך את כל הקרדיט - - -

היו"ר דוד ביטן:

פרק ז': פיתוח לאומי – "הסדרת התקציב המועבר לקק"ל לטובת פיתוח ודיור" – זה
או כספים או כלכלה.

מרב מיכאלי (המחנה הציוני):

כלכלה. בטח כלכלה.

קריאות:

ברור שלכלכלה.

אורן אסף חזן (הליכוד):

מר גפני, כזה מהר אתה מוותר?

משה גפני (יהדות התורה):

אני לא מוותר על כלום. אני לא מתערב.

היו"ר דוד ביטן:

מהי המלצת האוצר?

יעל מבורך:

ככלל, מכיוון שמדובר במיליארד שקל - - - אנחנו מבקשים שזה יהיה בכספים.

קריאות:

- - -

היו"ר דוד ביטן:

נשאיר את זה לסוף.

פרק ח': תכנית תקציב תלת-שנתית: "הכנת תכנית תקציב תלת-שנתית (נומרטור)" –
את זה אנחנו רוצים להעביר לכספים.

משה גפני (יהדות התורה):

מה יצא עם קק"ל?

היו"ר דוד ביטן:

קק"ל, אמרנו לסוף.

אורן אסף חזן (הליכוד):

למה לסוף? מה הבעיה להצביע על זה עכשיו? למה לא להצביע? כל דבר לסוף?

יואב קיש (הליכוד):

לא. לא. לסוף. הוא צודק, אורן. זה חשוב. תן לו.

אורן אסף חזן (הליכוד):

דוד ביטן, אני אוהב אותך.

היו"ר דוד ביטן:

מי בעד ה"נומרטור" לכספים?

מרב מיכאלי (המחנה הציוני):

גם זה לא צריך להיות בחוק ההסדרים. אין שום דחיפות.

היו"ר דוד ביטן:

למה? זה דווקא טוב שיהיה בחוק ההסדרים.

משה גפני (יהדות התורה):

זה דווקא נראה לי טוב לחוק הרפורמי.

היו"ר דוד ביטן:

זה דווקא מצוין לחוק ההסדרים. זה במקרה, כן.

היו"ר דוד ביטן:

מי נגד?

הצבעה

בעד הבקשה להעברת "הכנת תכנית תקציב תלת-שנתית (נומרטור)" לדיון בוועדת
הכספים – פה אחד.

הבקשה נתקבלה.

היו"ר דוד ביטן:

פה אחד.

פרק ט': שונות – "תמלוגים המשולמים על-ידי רשות שדות התעופה לאוצר המדינה"
– ההמלצה היא להעביר את זה לכספים.

מרב מיכאלי (המחנה הציוני):

למה לכספים? כתוב: כלכלה.

אורן אסף חזן (הליכוד):

כספים.

יעל מבורך:

אם אפשר להתייחס לרשות שדות התעופה, גם לסעיף הזה יש משמעות פיסקאלית של
חצי מיליארד שקל בתקציב. בעצם מדובר בתמלוגים שאינם אגרות לנוסע של רשות
שדות התעופה והקדמה חד-פעמית.

אסי מסינג:

תוספת נוספת – תהיה שם התייחסות לנושא הקופה המרכזית לקצבה של עובדי רשות
שדות התעופה, ובשניהם ההתייחסות מתאימה לוועדת - - -

איתן כבל (המחנה הציוני):

אדוני היושב-ראש, ברשותך, אני רוצה לפנות ליועץ המשפטי.

אדוני היועץ המשפטי, עוד לא נגענו בנושאי ליבה שנוגעים לוועדת הכלכלה. יש
לכם רוב – פזרו אותנו ונלך. לא קרה כלום. זה לא העניין. החיים לא נגמרים.
אתם רוצים את המשחק הזה, שאנחנו נעשה את מה שאנחנו רוצים? בבקשה.

יואב קיש (הליכוד):

איתן, זה לא נכון. אנחנו מתייחסים עניינית.

איתן כבל (המחנה הציוני):

תסלח לי. ממש. תרשה לי.

יואב קיש (הליכוד):

לפני רגע ראית מה היה.

איתן כבל (המחנה הציוני):

ממש ראיתי.

אני מבקש ממך את הדבר הבא: אני מאמין בכללים, כללים מסודרים. אז אתה יודע
כשאתה לוקח פעם אחת – בסדר, פעמיים – מבינים את המשחק, אנחנו פוליטיקאים
בסופו של עניין. אבל אי אפשר לשחק פה, ואתה כמו איזה מנצח שמשחק בעניין
הזה. ברשותך, אתה גם חבר כנסת. אנחנו כולנו חברי כנסת. כתוב פה: "כלכלה".

מה העניין? אין כמעט דבר שאתה אומר: הוא לא צריך להיות בכספים.

היו"ר דוד ביטן:

אבל זה ממש כספים.

איתן כבל (המחנה הציוני):

אבל גם זה ממש, כמו: קק"ל, כמו אחרים.

היו"ר דוד ביטן:

הגדלת תמלוגים זה כספים.

איתן כבל (המחנה הציוני):

למה מצא לנכון היועץ המשפטי של הכנסת? - - -

היו"ר דוד ביטן:

לא יודע, אז אני שאלתי אותו. זה נראה לי מאוד משונה. בגלל שרשות שדות
התעופה שייכת באמת לכלכלה. אבל במקרה הזה זה הגדלת - - -

איתן כבל (המחנה הציוני):

אבל זה תמיד במקרה מגיע לכסף.

היו"ר דוד ביטן:

אז זה רק כספים. אין פה דיון שקשור לרשות שדות התעופה, למעט ההחלטה על
הגדלת התמלוגים.

איתן כבל (המחנה הציוני):

אבל בדיוק אותו דבר אפשר להגיד על חוק "הקורנפלקס", שהוא החוק הכי משמעותי
שיש פה. בסוף-בסוף הוא יוקר מחיה. אבל יש כללים, אומרים מי מביא את זה,
מביא את זה משרד הבריאות, יש לזה השלכות שנובעות – זה לא כך.

קריאה:

לא מביא את זה משרד הבריאות. מביא את זה משרד הכלכלה.

היו"ר דוד ביטן:

אני מבין את התרעומת שלך, אבל זה נושא של הקצבה ואפשר להעביר את זה לכספים.
מי בעד להעביר את זה לכספים?

יואב קיש (הליכוד):

איתן, אני חושב שאנחנו מתייחסים עניינית. אני הצבעתי בניגוד – אורן ואני
הצבענו בניגוד, ואנחנו מתייחסים. ברגע שמדובר בסכומים של מיליארד שקל וחצי
מיליארד שקל, אני חושב שזה צריך להיות בוועדת הכספים. נכון, מה לעשות? זה
כספים. זו דעתי. וזה עניינית, איתן. אם זה היה חמישה מיליון שקל הייתי
מסתכל על זה אחרת.

אורן אסף חזן (הליכוד):

זה לא רק עניין הסכום. אם היה מדובר בהסדרת מערכת היחסים – אתה צודק. אבל
לא בזה מדובר.

איתן כבל (המחנה הציוני):

זה לא דבר שאני מתאבד עליו. זה לא כזה בשבילי - - - יש מגמה לא נעימה
בוועדה.

יואב קיש (הליכוד):

זה לא נכון. לפני רגע ראית, אורן הצביע - - -

איתן כבל (המחנה הציוני):

אבל זה לא בא ממקום כזה. באמת. שנינו מבינים עניין.

היו"ר דוד ביטן:

מי בעד להעביר את זה לכספים? מי נגד?

הצבעה

בעד הבקשה להעברת "תמלוגים המשולמים על-ידי רשות שדות התעופה לאוצר המדינה"
לדיון בוועדת הכספים – רוב.

נגד – מיעוט.

הבקשה נתקבלה.

היו"ר דוד ביטן:

"דחיית חוק יום חינוך ארוך ולימודי העשרה" – אני מבקש להעביר את זה לוועדת
החינוך.

נורית קורן (הליכוד):

אני רוצה לדעת למה לא יכולים למצוא משהו אחר. הגיע הזמן שסוף-סוף החוק הזה,
המסכן הזה, שמשנת 1997 כבר ייושם.

איילת נחמיאס ורבין (המחנה הציוני):

אוי, מלאכתן של צדיקות.

נורית קורן (הליכוד):

הרי יוקר המחיה – זה יוקר המחיה.

איילת נחמיאס ורבין (המחנה הציוני):

מלאכתן של צדיקות, חברתי נורית קורן.

נורית קורן (הליכוד):

סליחה, גם לי מותר.

איילת נחמיאס ורבין (המחנה הציוני):

לא, אני בעדך.

מרב מיכאלי (המחנה הציוני):

להיפך, אנחנו מחזקות אותך.

אורן אסף חזן (הליכוד):

ייאמר לזכותה שהיא גם דיברה עם ראש הממשלה על זה.

מרב מיכאלי (המחנה הציוני):

והרבה זה עזר לה. זה ממש עזר לה. היא דיברה על זה עם ראש הממשלה. וואו.

אורן אסף חזן (הליכוד):

בוא נצביע ביחד להפיל ואולי זה יעזור.

מרב מיכאלי (המחנה הציוני):

הו, קדימה.

אורן אסף חזן (הליכוד):

את רואה שאני לא מפחד מכלום, נכון? באנו להיות ענייניים.

מרב מיכאלי (המחנה הציוני):

אני בעד.

אורן אסף חזן (הליכוד):

זה שאתם עוד לא מסתכלים עלי ככזה - - -

נורית קורן (הליכוד):

- - - כל המשפחות עם כל הילדים – הגיע הזמן. אנחנו לא באנו לכאן רק בשביל
לעשות רפורמות של קורנפלקס. יש גם את הדבר הזה. הגיע הזמן.

רועי פולקמן (כולנו):

נורית, אז בואי נבטל סייעת שנייה. מה את אומרת? וגם את הסרדינים, בואו
נבטל. העולם הוא עולם של מגבלות.

קריאות:

- - -

אורן אסף חזן (הליכוד):

פולקמן, אני לא רוצה לתקוף אותך אישית, אבל עם כל הכבוד לפקידי האוצר, הם
לא יחליטו בשבילנו מה עדיף ומי עדיף.

קריאות:

- - -

רחל עזריה (כולנו):

סליחה, אתם רוצים להגדיל את הגירעון ולהעביר את זה לדור הבא והם יצטרכו
לשלם את החובות שלנו? אני לא מבינה - - -

איילת נחמיאס ורבין (המחנה הציוני):

רחל, קודם כל, אתם הגדלתם את הגירעון. בואי נתחיל מזה - - -

רחל עזריה (כולנו):

בואי נדבר על מי התחיל לדבר על להגדיל את הגירעון - - -

אורן אסף חזן (הליכוד):

אבל מה זה משנה? כרגע אין.

איילת נחמיאס ורבין (המחנה הציוני):

- - -

רחל עזריה (כולנו):

אבל זה לא עובד ככה. איילת, את באה מהעולם העסקי, את יודעת שלקחת הלוואה על
חשבון הדור הבא זה חסר אחריות.

איילת נחמיאס ורבין (המחנה הציוני):

אבל אתם הגדלתם את הגירעון - - -

רחל עזריה (כולנו):

אז את מציעה להגדיל עוד?

איילת נחמיאס ורבין (המחנה הציוני):

סליחה, הגדלתם אותו לכספים קואליציוניים. הגדלתם אותו למה שנוח לכם.

רחל עזריה (כולנו):

אל תגידי: הגדלתם אותו לכספים קואליציוניים, כשאנחנו המפלגה היחידה שלא
לקחה שום - - -

אורן אסף חזן (הליכוד):

אה, באמת, נו. מספיק, נו. כל הקופה אצלך ביד, את צריכה כספים קואליציוניים?

קריאות:

- - -

יואב קיש (הליכוד):

סליחה, אפשר שאלה מהאוצר?

היו"ר דוד ביטן:

רבותי, מי בעד להעביר את זה? - - -

קריאות:

- - -

אורן אסף חזן (הליכוד):

אני מבקש לפצל.

יואב קיש (הליכוד):

שאלת הבהרה קצרה לאוצר: מהי העלות התקציבית של החוק הזה?

יעל מבורך:

שלושה מיליארד שקל.

מרב מיכאלי (המחנה הציוני):

מעולה. סליחה, שר האוצר אמר במליאה היום שיש עודפי מסים - - -

אורן אסף חזן (הליכוד):

היום בבוקר עמדה החברה שלנו, הסגנית, בערוץ הטלוויזיה מולי, ואמרה שיש
עודפים של שלושה מיליארד לפחות בכל המשרדים. נמצא הפתרון. סליחה, אפשר
להוציא את הראיון שלה ב"אורלי וגיא"? היא אמרה שחור על גבי לבן.

קריאות:

- - -

מרב מיכאלי (המחנה הציוני):

יש עוד הצעה: במקום להוריד מע"מ בארבעה מיליארד, שיעשו את החוק חינוך חינם.

היו"ר דוד ביטן:

מי בעד הצעת היושב-ראש להעביר את זה לוועדת החינוך?

קריאה:

בלי פיצול?

היו"ר דוד ביטן:

מה יש פה לפצל? את לא קולטת? מה יש פה לפצל? אין פה עניין לפיצול, כי אם את
לא מאריכה את החוק עכשיו אז את צריכה ליישם אותו.

קריאות:

- - -

היו"ר דוד ביטן:

מי נגד?

קריאות:

- - -

הצבעה

בעד הבקשה להעברת "דחיית חוק יום חינוך ארוך ולימודי העשרה" לדיון בוועדת
החינוך, התרבות והספורט – רוב.

נגד – מיעוט.

הבקשה נתקבלה.

היו"ר דוד ביטן:

"תקצוב מוסדות חינוך מוכרים לא רשמיים (חוק נהרי)" – אני מציע להעביר את זה
לוועדת החינוך. מי בעד?

קריאה:

רגע, בתלות במתווה הגז, שהוא יחתום על הגז. הוא חותם על הגז 52, אז אני
מצביע.

היו"ר דוד ביטן:

מי נגד?

איילת נחמיאס ורבין (המחנה הציוני):

אני אומרת: זה תמורת יישום חוק יום חינוך ארוך.

היו"ר דוד ביטן:

אז אתם נגד או בעד? הם לא הצביעו פשוט. תרשמי: לא הצביעו.

הצבעה

בעד הבקשה להעברת "תקצוב מוסדות חינוך מוכרים לא רשמיים (חוק נהרי)" לדיון
בוועדת החינוך, התרבות והספורט – פה אחד.

הבקשה נתקבלה.

היו"ר דוד ביטן:

"העברת תשלומים מהמדינה לרשויות המקומיות" – אנחנו מציעים להעביר את זה
לוועדת הפנים. מי בעד? מי נגד?

מרב מיכאלי (המחנה הציוני):

צריך לפצל את הדבר הנורא הזה ולבטל אותו.

הצבעה

בעד הבקשה להעברת "העברת תשלומים מהמדינה לרשויות המקומיות" לדיון בוועדת
הפנים והגנת הסביבה – רוב.

נגד – מיעוט.

הבקשה נתקבלה.

היו"ר דוד ביטן:

"פרק י': תחילה" – מי בעד להעביר את זה לוועדת הכספים?

הצבעה

בעד הבקשה להעברת פרק י': תחילה" לדיון בוועדת הכספים – פה אחד.

הבקשה נתקבלה.

היו"ר דוד ביטן:

חמש דקות הפסקה, ויש סעיפים שלא סיימנו.

(הישיבה נפסקה בשעה 01:52 ונתחדשה בשעה 02:10.)

היו"ר דוד ביטן:

אנחנו נפסיק את הישיבה. יש כל מיני בעיות שיש אתן כל מיני דברים. אנחנו
נודיע לכם מתי הישיבה תימשך, אולי בשבוע הבא.

היועץ המשפטי לכנסת איל ינון:

אני אסביר. ניתן היה להביא למליאה בהודעה את הנושאים שלגביהם כבר החלטתם.
על מה שיש הסכמות, ועל מה שהוצבע, ועל מה שהוחלט בוועדה, ניתן היה להביא את
זה למליאה. ורוב הדברים דורשים רק הודעה במליאה. לגבי הניתובים בוועדות,
לגבי הפיצולים המהותיים, אלה שהיו מוסכמים מראש ולא נתונים למחלוקת היה
צריך גם להצביע במליאה.

אבל הוחלט אי שם בחלונות הגבוהים, שעד שאין סגירה של כל המערכת הזאת לא
רוצים להביא את זה למליאה. המשמעות היא שהוועדות לא תוכלנה להתחיל לעבוד
בתחילת השבוע עד שלא ניתן הודעה מסודרת במליאה לגבי ההחלטות שהתקבלו פה.

קארין אלהרר (יש עתיד):

אבל היום הוועדה לא מתכנסת שוב?

היועץ המשפטי לכנסת איל ינון:

את זה יושב-ראש הוועדה קובע. לא אני.

היו"ר דוד ביטן:

כן, גמרנו. היא לא מתכנסת.

קריאה:

הכול מחדש?

היו"ר דוד ביטן:

לא. מה שהחלטנו, החלטנו.

משה גפני (יהדות התורה):

אדוני היושב-ראש, יש לי שאלה: מה היה קורה אם אני הייתי באופוזיציה בלילה
כזה? טוב, לא חשוב.

הישיבה ננעלה בשעה 02:15.
