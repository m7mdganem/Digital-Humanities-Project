הכנסת החמש-עשרה נוסח לא מתוקן

מושב שלישי

פרוטוקול מס' 151

מישיבת ועדת הכנסת

יום רביעי, כ"ג בכסלו התשס"א (20 בדצמבר 2000), שעה 13:30

נכחו:

חברי הוועדה: סאלח טריף – היו"ר

מיכאל איתן

בנימין אלון

אלי בן-מנחם

מוחמד ברכה

יצחק גאגולה

זהבה גלאון

משה גפני

אליעזר זנדברג

סופה לנדבר

אופיר פינס-פז

יאיר פרץ

ראובן ריבלין

מאיר שטרית

מוזמנים: אריה האן - מזכיר הכנסת

דוד לב - ס/מזכיר הכנסת

טלב אלסנע

אילן גילאון

יעל דיין

אליעזר כהן

ציפי לבני

תמי בן-חיים - ועדת הכספים

אנה שניידר - יועמ"ש של ועדת הכספים

יועץ משפטי: צבי ענבר

ארבל אסטרחן

מנהל/ת הוועדה: אתי בן-יוסף

קצרנית: רויטל יפרח

סדר היום: סדרי ישיבות הכנסת בשבוע הבא וקביעת מועד צאת הכנסת לפגרה.

סדרי ישיבות הכנסת בשבוע הבא וקביעת מועד צאת הכנסת לפגרה

היו"ר סאלח טריף:

אני מתכבד לפתוח את הישיבה. בישיבה הקודמת דנו בעניין ואני לא הולך לחזור
על הדברים ולהחליט עכשיו. נתחיל בבקשה או שאנחנו מוכנים לדון בעניין
העיקרי? בעניין של היציאה לפגרה בשבוע הבא: ראשית, אישרנו את נושא היציאה
לפגרה עד ה-13 בפברואר, עד לאחר היוודע תוצאות הבחירות לראשות הממשלה.

בנימין אלון:

מי אישר? הנשיאות אישרה.

היו"ר סאלח טריף:

היתה ישיבה בבוקר.

בנימין אלון:

למה לא הודיעו לי על הישיבה הזאת?

אתי בן-יוסף:

הודענו לך. קיבלת אי-מייל, הודענו על הישיבה.

היו"ר סאלח טריף:

אנחנו סיכמנו בישיבה הקודמת, שנעשה דיון מחודש בעניין של הישיבות של שבוע
הבא, לפני היציאה לפגרה. רבותיי, המצב הוא כזה: הדיון הזה החל כאן, בהסכמות
על כמה נושאים: ראשית, שביום שני הבא לא תהיה כנסת, גם על פי המלצה
מהנשיאות מכיוון שיש חג לנוצרים. ביום שלישי, תהיה ישיבה מיוחדת בעניין
חנוכה. יש כאן מסיבה וכל אחד יביא את הילדים.

אופיר פינס-פז:

אדוני היושב ראש, אני מבקש מכל חברי הוועדה: חוק המימון עכשיו בהסתייגויות
וצריך לעלות להצביע עליו. אני מבקש שהישיבה כאן תהיה כמה שיותר קצרה.

היו"ר סאלח טריף:

בבקשה, אז בואו נגדיר את העניינים: המחלוקת היא על דבר אחד: לקיים את ישיבת
השבוע הבא ביום רביעי או חמישי?

מאיר שטרית:

מה זה משנה?

היו"ר סאלח טריף:

זה משנה למוסלמים. חבר הכנסת דהאמשה ביקש שזה יהיה ביום חמישי, משום שיכול
להיות שיום רביעי יהיה היום הראשון של החג או מקסימום היום השני של החג.
בכל מקרה, הוא ביקש שזה יהיה ביום חמישי. על זה צריכים להחליט וזהו.

בנימין אלון:

סליחה, אני לא הייתי בדיון ודיווח לי על הדברים חבר הכנסת שאול יהלום שהעלה
את הנושא ואני רוצה להעלות אותו כאן: אני קורא לכל חברי הכנסת הלאומיים,
לכל חברי הכנסת מהמחנה הלאומי: לא יתכן, שברק לא יוצא לפגרה...

היו"ר סאלח טריף:

זה בחירות עכשיו.

בנימין אלון:

סליחה, אין פה תקשורת. תן לי לדבר.

היו"ר סאלח טריף:

מה אתה עושה? אנחנו מדברים על יום רביעי וחמישי, אחרי זה תתייחס לעניין
הזה.

בנימין אלון:

אני מבקש. מה זה? יש דברים שהם בנפשנו. אצלכם הכל מצחיק. לא יתכן שאנחנו
נצא לפגרה והוא יכול יהיה לחתום בניגוד לרוב הבית הזה. לכן, יש חוק שעבר
כבר בקריאה טרומית ונמצא בוועדה. אני דורש, שלפני שיוצאים לפגרה, ועדת
הכנסת תורה ויש לה סעיף לזה, שהחקיקה הזאת תושלם. והיה ויוצאים לפגרה, גם
בפגרה אפשר יהיה להעלות לקריאה שניה ושלישית, אחרת יציאה שלנו לפגרה בזמן
כזה תהיה הפקר.

היו"ר סאלח טריף:

תודה. חבר הכנסת זנדברג, בבקשה.

אליעזר זנדברג:

אני מציע אדוני היושב ראש, לקבוע את יום שני בשבוע שלאחר מזה. מדובר בחנוכה
ואם כבר אנחנו ממילא יוצאים לפגרה הזאת, אז בואו נהיה אנשים הגיוניים
ואנושיים ולא נסטה משלושת ימי הכנסת...

היו"ר סאלח טריף:

תודה, הבנתי.

משה גפני:

הוא פשוט לקח לי את המלים מהפה.

יעל דיין:

בשבוע הבא, ישיבות ועדות שנקבעו יוכלו להתקיים, כך נאמר לי.

היו"ר סאלח טריף:

לא קבענו.

אריה האן:

זאת ההמלצה.

ראובן ריבלין:

אנחנו מערבבים שלושה דברים: השאלה העקרונית היא אם אנחנו יוצאים לפגרה או
לא יוצאים לפגרה. כמובן שחייבים לצאת לפגרה כאשר הכנסת עסוקה כולה בבחירות.
בזמן בחירות, לא יכול להיות שחברי כנסת שעסוקים בבחירות יבואו לכאן או
תימנע מהם האפשרות להצביע.

דבר שני, כאשר אנחנו בפגרה, חלות כל הוראות התקנון ואם 61 חברי כנסת יבואו
ויידרשו דיון, אנחנו נקיים... אין שום ספק שהתקנון נוגע בשאלות איך מכנסים
כשצריך. הכנסת היא הכנסת היחידה, אין כנסת אחרת. אנחנו, אנשי התנועה
הלאומית, מתכוונים להגיש 61 חתימות המבקשות...

היו"ר סאלח טריף:

תודה.

בנימין אלון:

רגע, תקשיב לו.

היו"ר סאלח טריף:

זה לא מעניין אותי. תגישו אלף חתימות. לא על זה הדיון, אתה לא מבין?

בנימין אלון:

זה יעניין אותך. זה כן הדיון. זה כן פגרה או לא פגרה.

היו"ר סאלח טריף:

אני מכיר את התקנון, תלמד אותו. זה לא מענייני עכשיו.

ראובן ריבלין:

אנחנו מכינים 61 חתימות וכשזה יהיה מוכן נבוא אליך בדרישות.

דבר שלישי, הכנסת צריכה עוד יום אחד על מנת לקיים את הדיונים שעל סדר היום.
היא תקיים בוודאי עוד ישיבות, כאשר אנחנו נביא בפניה דברים שאינם סובלים
דיחוי לפי דעתנו וברוב קולות נחליט אם זה סובל דיחוי או לא. אבל, אם מבקשים
את יום שני במקום יום רביעי או חמישי וכולם מסכימים, אז בואו נלך על זה.

יאיר פרץ:

חברי הכנסת זבולון אורלב ויולי אדלשטיין ואנוכי, מחתימים את חברי הכנסת על
מנת שלא לצאת לפגרה.

היו"ר סאלח טריף:

בסדר גמור. רבותיי, אני מבקש שתקשיבו לדברי היועץ המשפטי של הועדה.

צבי ענבר:

ראשית, אני מבקש להציג בעיה עקרונית שקיימת בקשר ליציאתה של הכנסת לפגרה.
סעיף 31 לחוק יסוד: הכנסת, קובע שהכנסת תקיים שני כנסים לשנה. הכנס האחד
יפתח תוך ארבעה שבועות לאחר חג הסוכות וזה הכנס בו אנחנו מצויים והכנס השני
תוך ארבעה שבועות לאחר יום העצמאות. זמנם של שני הכנסים יחד יהיה שמונה
חודשים לפחות. כעת, סעיף 27(ב) לתקנון קובע, שיושב ראש הכנסת, באישור ועדת
הכנסת, רשאי לקבוע את היום שבו יסתיים כנס הכנסת, בשים לב לסעיף 31 לחוק
יסוד: הכנסת. כלומר, פנייתו של יושב ראש הכנסת אל הוועדה היא בעצם כדי
לקבוע מתי יסתיים אותו כנס שהתחיל בסוכות. כל זמן הפגרה צריך לזכור שצריך
להשאיר לכנסת השנה שמונה חודשי פעילות וכן, סיום הכנס הזה יהיה תוך ארבעה
שבועות לאחר יום העצמאות. כלומר, לא לפני יום העצמאות. אלא שעל פי חוק
היסוד לפחות, יכולה הכנסת אם היא קובעת שכנס החורף נגמר, לחזור רק אחרי יום
העצמאות שזה נראה באמת פרק זמן ארוך.

בפנינו גם השאלה שקשורה בסוגייה שהעלה חבר הכנסת אלון, שבעצם טוען שאם
אנחנו יוצאים לפגרה, תיפגע פעולת החקיקה של הכנסת והרי ההוראות בדבר כנסים
ובדבר פגרות נועדו גם לחייב את הכנסת לפעול תקופה מסוימת. נוכח הסבך המשפטי
והוא באמת סבך משפטי שקיים, הצעתי היא...

היו"ר סאלח טריף:

מה היה בעבר כאשר היו בחירות?

צבי ענבר:

אותו סעיף 31(ב) לחוק יסוד: הכנסת, מאפשר לנו בשנה שבה הכנסת נבחרת שלא
במועד הקבוע בסעיף 9, לקבוע את זמנם של...

היו"ר סאלח טריף:

לא תקנו את החוק הזה ולא חשבו על ראש ממשלה.

צבי ענבר:

ודאי שלא חשבו. אני מציג בפניכם מצב משפטי מסוים והמצב המשפטי הזה מתייחס
לשנה שיש בה בחירות לכנסת ויש פיתרון ושנה שיש בה בחירות מיוחדות ואין
פיתרון.

אני יכול להגיד לכם מה אני מציע, משום שברגע זה יש לנו חוק יסוד שיש לו
משמעות ומשקל. יחד עם זאת, על פי התקנון, יושב ראש הכנסת באישור ועדת
הכנסת, רשאי לקבוע את מספר הישיבות השבועיות וזמניהן. יכול להיות שהדרך
הנכונה היא, שיושב ראש הכנסת באישור ועדת הכנסת, יקבע שעד לבחירות תקיים
הכנסת ישיבה אחת בשבוע.

בנימין אלון:

זאת ההצעה שלנו.

היו"ר סאלח טריף:

סליחה, אני מביא להצבעה כינוס בפגרה הזאת, שתהיה עד ה-13/2/01. מדובר
בכינוס ביום שני, לא זה, הבא אחריו. מי בעד באישור הפגרה לפי הסדר הזה?

בעד – רוב

נגד – מיעוט

ההצעה התקבלה ברוב דעות.

יש בקשה של ועדת הכספים ובשבוע הבא, ביום שלישי הבא, יש כינוס לרגל חנוכה
ויש תכנית שלמה של הכנסת...

בנימין אלון:

אתם התעלמתם מכל הסבך...

היו"ר סאלח טריף:

בקשת ועדת הכספים היא להביא את הצעת החוק לתיקון פקודת מס הכנסה (מס' 124)
לקריאה שלישית היום אחרי שהתקבלה ההסתייגות, למרות האמור בסעיף 130(א)
לתקנון.

הבקשה אושרה. תודה לכולם.

(הישיבה ננעלה בשעה 13:45)
