פרוטוקולים/ועדת הכנסת/3028

ירושלים, י"ד באייר, תשס"א

7 במאי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 178

מישיבת ועדת הכנסת

יום רביעי, כ"ו באדר התשס"א (21 במרץ 2001), שעה 15:00

נכחו:

חברי הוועדה: יוסי כץ - היו"ר

אפי אושעיה

מיכאל איתן

בנימין אלון

זאב בוים

אלי בן-מנחם

אברהם הירשזון

אבשלום וילן

נעמי חזן

שאול יהלום

אליעזר כהן

מרינה סולודקין

אופיר פינס-פז

יוסף פריצקי

מיכאל קליינר

נחמה רונן

מוזמנים: אריה האן - מזכיר הכנסת

דוד לב - סגן מזכיר הכנסת

איוור קרשנר - מזכיר ועדת הכספים

סמדר אלחנני - היועצת הכלכלית לוועדת הכספים

יועצת משפטית: ארבל אסטרחאן

מנהלת הוועדה: אתי בן-יוסף

קצרנית: סיגל גורדון

סדר היום:

1.  מסגרת לדיו בהצעה לאי-אמון.

2.  סדרי הדיון בהצעת חוק התקציב לשנת 2001 ובהצעות החוק הנלוות וישיבות
    הוועדות בשבוע זה.

3.  סדרי כינוס הכנסת בפגרה.

4.  חדרים לחברי הכנסת.

מסגרת לדיון בהצעה לאי-אמון

היו"ר יוסי כץ:

אני מתכבד לפתוח את ישיבת ועדת הכנסת, נושאים רבים על סדר היום, הנושא
הראשון: מסגרת לדיון באי-אמון. הייתה הסכמה של ועדת ההסכמות, שנקיים דיון
באי-אמון שהגישה סיעת מרצ בשל דרכה המדינית והחברתית של הממשלה. הדיון הזה
יתחיל בשעה 11 בבוקר, לאחר ההצבעה על הפיצול. ישיבת הכנסת תתחיל בשעה תשע
בבוקר בנושא חוק הקפאת חוקים, מסיימים את הנושא בין השעה עשר לאחת עשרה
ומצביעים על כך, מייד לאחר מכן מצביעים על הפיצול ואז יחל הדיון בהצעה
להביע אי-אמון בראש הממשלה, הדיון בנושא הזה יתחיל בסביבות השעה אחת עשרה.
אני לא מתחייב על השעה ולכן אני מציע לכם לאייש את הכנסת החל מהשעה עשר.

הודעות הסיעות – 5 דקות לכל סיעה. בסוף הדיון תתקיים הצבעה.

סדרי הדיון בהצעת חוק התקציב לשנת 2001 ובהצעות החוק הנלוות

וישיבות הוועדות בשבוע זה.

היו"ר יוסי כץ:

הנושא הבא: סדרי הדיון בהצעת חוק התקציב לשנת 2001 ובהצעות החוק הנלוות.

יוסף פריצקי:

אדוני היושב ראש, אני רוצה להציע, כפי שסוכם, לדון בארבעה חוקים ובלבד
שתהיה עליהם הסכמה כאן בוועדה שהם אכן יובאו לקריאה שניה ושלישית.

מיכאל איתן:

הקריטריון הוא חוק שמגיע ללא הסתייגויות שיש עליו הסכמה פה אחד ואין עליו
חילוקי דעות. החוק שאני מביא הוא חוק חתימה אלקטרונית, אני מבקש שיביאו
אותו לדיון ולא ידחו אותו לאחר הפגרה.

יוסף פריצקי:

אני מניח שלחוק החתימה האלקטרונית לא תהיה פה בעיה, ההסתייגויות הן לא מדד.

היו"ר יוסי כץ:

חוקים שוועדת ההסכמות תאשר אותם ואין לגביהם מחלוקת, אפשר יהיה להביא אותם.

אופיר פינס-פז:

אני לא יודע מה זה חוקים טכניים, אני לא יודע אם הסתייגויות זה קריטריון,
יש תקנון לכנסת שאומר, שאי אפשר לעכב חוק שבא לקריאה שניה ושלישית. אפשר לא
להביא לדיון הצעות חוק בקריאה טרומית או בקריאה ראשונה אבל אי אפשר לעכב
חוק בקריאה שניה ושלישית.

בנימין אלון:

נשיאות הכנסת יכולה שלא לקבוע אותו בסדר היום.

אופיר פינס-פז:

הנשיאות לא יכולה, תשאלו את יושב ראש הכנסת, תשאלו את צבי ענבר, תשאלו את
מזכיר הכנסת.

זאב בוים:

גם בשבוע של תקציב?

אופיר פינס-פז:

בכל שבוע. אני מציע, כל מה שבא לשולחן הכנסת, וזה לא הרבה - - -

מזכיר הכנסת אריה האן:

עד עכשיו מדובר בשבעה חוקים.

אופיר פינס-פז:

שבעה חוקים שבאים לקריאה שניה ושלישית ואני מציע לאפשר להצביע עליהם בימים
שני ושלישי.

אבשלום וילן:

חבר הכנסת פינס, אני רוצה להזכיר לך, שלפני שבועיים ניהלת ישיבה של ועדת
ההסכמות וביקשת הארכה של מושב הכנסת לצורכי הדיון בתקציב בלבד. עכשיו אתה
מציע להוסיף חוקים נוספים. אמרתי, חוקים שיש עליהם הסכמה, אין בעיה, למשל,
אתמול הגיעו כמה חוקים כמו תקנות מס שהממשלה לא העבירה אותם, אז לאף אחד
מאתנו אין אינטרס להשהות אותם. כאן מדובר בדברים טכניים. אם יש שלושה חוקים
נוספים, אני מוכן להביא אותם רק אם תהיה עליהם הסכמה, אבל אם החוק בעייתי
הוא לא יעלה למליאה.

היו"ר יוסי כץ:

הונחו על שולחן הכנסת שש הצעות חוק שהוכנו לקריאה שנייה ושלישית, מתוכם חמש
הצעות ללא כל הסתייגות.

מיכאל איתן:

מישהו יכול להסביר מה הבעיה להביא אותם?

היו"ר יוסי כץ:

אומרת האופוזיציה, הסכמנו כולנו בהסכמה כללית להאריך את מושב הכנסת בשבוע
רק למען דיוני התקציב. אין היגיון למנוע חוקים שהגיעו לקריאה שניה ושלישית
כמו למשל החוק שלך, חוק חתימה אלקטרונית. אני רוצה להציע, שיעלה לדיון כל
מה שתאשר ועדת ההסכמות.

אפי אושעיה:

אני רוצה להבהיר מה סוכם בוועדת ההסכמות. יש תקנון לכנסת והוא גובר על כל
הסכמה שנגיע אליה. הייתה הבנה, שנפנה לראשי הוועדות ונאמר להם שלא להעלות
חוקים לקריאה שנייה ושלישית וזה מהסיבות שמנינו אותן קודם. אי אפשר לחייב
אותם, אם יושב ראש ועדה יחליט כן להביא חוק שהוכן לקריאה שנייה ושלישית,
אנחנו חייבים לפעול על פי תקנון הכנסת ולהביא אותם למליאה.

מיכאל איתן:

זה לא נכון. בתקנון הכנסת יש סעיף שמאפשר לוועדת הכנסת להחליט כל דבר
בניגוד לתקנון. ועדת הכנסת יכולה להחליט שאין הצבעות במשך חודש ימים. במשך
השנים התבסס כאן נוהג שאומר, שלא משתמשים בסעיף הזה כי הוא סעיף אנטי
דמוקרטי בעליל אלא כאשר יש הסכמה פה אחד. כאשר הגיעו למצבים שאי אפשר לכנס
בכל רגע את ועדת הכנסת, אמרו, החלטה פה אחד תיתן הסמכה לוועדת ההסכמות
וההנחה היא שזה מקובל על כולם ואפשר להשתמש על בסיס אותו סעיף גם בדברים
שאינם על פי התקנון, ובלבד, שאם סיעה תאמר שזה לא מקובל עליה, מכנסים את
ועדת הכנסת ופותרים את הבעיה, יכול להיות שמבטלים את ההסכמה של ועדת
ההסכמות שבה לא היו מיוצגות כל סיעות הבית.

אופיר פינס-פז:

ואם ועדת ההסכמות לא מגיעה להסכמות?

מיכאל איתן:

אז ברור שאין הסכמה. אבל אני אומר, גם כאשר ועדת ההסכמות מגיעה להסכמה
בעניין סדרי דיון, וסיעה שאינה מיוצגת בוועדת ההסכמות אומרת שזה בניגוד
לתקנון ואנחנו לא מסכימים, כוחה גובר על ועדת ההסכמות. ועדת ההסכמות נועדה
לאפשר דברים שעומדים בניגוד לתקנון השוטף, על מנת שאפשר יהיה לקבל החלטות
במנגנון מהיר בניגוד לתקנון.

נקודה שנייה, העניין של האופוזיציה וזכויותיה מול הצעות החוק. אין התנגשות
בין הדברים, האופוזיציה - ואני הייתי אחד הממציאים של העניין הזה – המניע
היה לשגע את הממשלה, לתפוס תשומת לב ולהביא את דברה בשבוע התקציב. הנשק הזה
הופך פתאום בומרנג, למה? כי האופוזיציה דופקת את עצמה, היא רוצה להחזיק
ולהאריך את הדיון לשבוע ימים, ואני שנלחמתי על העניין, הייתי צריך לרוץ
לחפש אנשים שיסכימו לאייש את הדוכן. לכן, אין חוסר זמן בשבוע הזה, אפשר
להביא את הצעות החוק האלה גם בשתיים בלילה אם אתם לא רוצים בעשר בבוקר,
אפשר להביא אותם בכל שעה.

היו"ר יוסי כץ:

אני מחזיק בידי את הצעות החוק: היעדרות בשל מחלת ילד; חוק עבודת נשים; סיום
הליכים; מס רכוש וקרן פיצויים; משפחות חד הוריות. אתם תחתמו על כל ההצעות.
ישנה הצעה אחת שיש עליה הסתייגויות, הצעת חוק הגבלת הפרסומת למוצרי טבק
לעישון, תיקון מס' 2, הצעת חוק של ועדת הכלכלה.

אליעזר כהן:

את מועד תחילת הפגרה דחו רק בשל התקציב, התקציב הוא נושא גדול, אנחנו
צריכים לעבוד כמה ימים על הנושא הענק הזה. בכל הצעות החוק שציינת אין שום
דבר של חיים ומוות שאי אפשר לדחות. אנחנו נצביע כנגד כל חקיקה נוספת פרט
לתקציב.

אבשלום וילן:

אדוני היושב ראש, גם חבר הכנסת פריצקי וגם אנוכי מסירים את התנגדותנו,
מקבלים את הצעתם של חברי הכנסת מיכאל איתן ואפי אושעיה, ובתנאי שיתקבל
סיכום האומר, שלא מביאים הצעות שיש עליהן חילוקי דעות.

בנימין אלון:

אם השר המשיב לחקיקה הנ"ל מתנגד, אני מציע שלא להביא את החוקים בשבוע הזה.

היו"ר יוסי כץ:

צדקו חברי הכנסת אפי אושעיה ומיקי איתן, ועדת ההסכמות היא ועדה שנועדה
להכשיר דברים גם אם הם בניגוד לתקנון ובלבד שיש הסכמה עליהם. אף אחד מסיעות
הבית שלא מיוצגות בוועדת ההסכמות - - -

מיכאל איתן:

סליחה שאני קוטע אותך, לדעתי צריך להוסיף שני נציגים נוספים לוועדת
ההסכמות, האחד ממרצ והשני מסיעת ש"ס.

היו"ר יוסי כץ:

הצעות חוק שוועדת ההסכמות תודיע שהן אינן מעוררות מחלוקת, הצעות החוק הללו
ישולבו בדיון.

מיכאל איתן:

אם יש עדיפות לדיוני התקציב, אני מבקש שהשעות שבהם ישולבו החוקים הנ"ל לא
יבואו בזמן פריים-טיים, חברי הכנסת רוצים להתבטא בנושא התקציב.

היו"ר יוסי כץ:

ביום שני, בסביבות השעה שתיים, לאחר שסיימנו עם הצעת האי-אמון, מתחילות
ההסתייגויות לחוק ההסדרים. הן תמשכנה עד יום שלישי - - -

מיכאל איתן:

אבל זה סותר את מה שסיכמנו. יש כאן אי הבנה. אני הבנתי שוועדת ההסכמות תשלב
בשלושת ימי ההסתייגויות את החקיקה של החוקים הללו.

היו"ר יוסי כץ:

זה מה שאמרתי, בסביבות השעה שתיים יתחיל דיון בנושא הסתייגויות לחוק
ההסדרים. הדיון ימשך ברציפות עד יום שלישי בשעה ארבע אחר הצהרים. לאחר מכן
יתחיל דיון בן שש שעות בהסתייגויות לחוק התקציב אשר יסתיים בשתיים לפנות
בוקר, יום רביעי. ביום רביעי בשעה אחת עשרה בבוקר אנחנו מתחילים בהצבעות על
הצעת חוק התקציב ועל חוק ההסדרים.

יוסף פריצקי:

לא שריינת זמן לחוק ביטול חוקים בקריאה שנייה ושלישית.

היו"ר יוסי כץ:

שאלת אותי מה נעשה משתיים לפנות בוקר ועד אחת עשרה בבוקר, אני מניח
שבסביבות תשע עד אחת עשרה בבוקר, יום רביעי, נקיים דיון על חוק הקפאת חוקים
בקריאה שנייה ושלישית.

אופיר פינס-פז:

הזמן הזה לא מספיק.

היו"ר יוסי כץ:

אני כבר אומר, ייתכן וביום שני נצטרך לכנס את ועדת הכנסת לשחרר פטור מחובת
הנחה.

מיכאל איתן:

אדוני היושב ראש, אני אומר לכם, אתם עושים טעות גדולה עם ריכוז ההצבעות
בשעה מסוימת. עם כל הכבוד לדיון שהיה פה, התקנון קובע שמצביעים על כל סעיף
מייד עם גמר הסעיף ואתם לא יכולים לשנות זאת. אתם הופכים את השלושה ימים של
התקציב לבית קברות, חברי כנסת יודעים שהדיון נפתח ביום שני, וביום רביעי
הצבעות, הם לוקחים חופש עד יום רביעי, שלושה ימים הם לא יהיו פה, הם יבואו
ביום רביעי. אני מציע שלא לקבוע מועד להצבעות, כך כולם יישבו פה ואף אחד לא
יודע מתי ההצבעות.

היו"ר יוסי כץ:

סעיף 131 לתקנון הכנסת: "בדיון על תקציב המדינה ובמקרים אחרים יוצאים מן
הכלל, רשאית ועדת הכנסת לקבוע סדרי דיון מיוחדים".

מיכאל איתן:

אני חוזר ואומר, אתם עושים שימוש בסעיף לא דמוקרטי, הייתה מסורת שלא נוגעים
בו. אני רוצה להזכיר לך בזמן שלטונו של רבין ז"ל, חגי מירום היה בזמנו יו"ר
הוועדה שאמר, אני לא אפעל כך אלא אם תהיה הסכמה מלאה לכך.

היו"ר יוסי כץ:

חבר בוועדת ההסכמות אמר את מה שאמר, מה אתה בא אליי בטענות? הייתה כאן
הסכמה מלאה של סיעות האופוזיציה.

מיכאל איתן:

אדוני, אני בא אליך בטענות כי אתה יושב ראש ועדת הכנסת ואם אתה רוצה שהכנסת
תהיה שווה משהו, אתה צריך לנהוג אחרת.

היו"ר יוסי כץ:

אני לא יכול להכריח אותם.

יוסף פריצקי:

אנחנו לא היינו בוועדת ההסכמות ולא הסכמנו לכך, כלומר, נציג שלנו לא הסכים
לסדרי הדיון בוועדת ההסכמות. אחת מהשתיים צריך להחליט, או שהוועדה אומרת,
דנים בתקציב, מתחילים בשעה מסוימת ואז אני מגייס את חבריי באופוזיציה,
באמצע הלילה ננסה להעביר הסתייגות אחת או שתיים, או שברוב גדול תקבעו סדרי
הצבעות. אני אומר לך שאם זה מה שייקבע, אני אלך לישון ולא אשאר כאן בלילות.

היו"ר יוסי כץ:

לא הייתי מעלה על דעתי לקבוע סדרי דיון כפי שקבעתי אלמלא חצי שעה לפני
הישיבה של ועדת הכנסת ישבה כאן ועדת ההסכמות, איש לא ערער על הקביעה הזאת.
מאחר ואתה מערער על הקביעה הזאת, אני לא מתכוון לכפות כאן הצבעה, אני מציע
לנקוט בדרך של פשרה, לקבוע זמן מסוים שבו אנחנו מבצעים את תהליך ההצבעה.

מיכאל איתן:

ועדת ההסכמות שהייתה מורכבת מקואליציה ואופוזיציה קבעה תחנות ואמרה, עכשיו
דנים בחוק ההסדרים בפרק א' וכך הלאה.

היו"ר יוסי כץ:

הייתי שותף להחלטות האלה בעבר, השאלה פשוטה, האם אתם רוצים לקבוע עכשיו את
ההסדרים פה בוועדה או שוועדת ההסכמות תשב ותחליט ותבואו אליי עם החלטות.

אפי אושעיה:

בשעה שתיים וחצי ישבה כאן ועדת ההסכמות וסיכמה על ההסדרים. חבר הכנסת מיקי
איתן מגיע לכאן, שלא ברור לי את מי הוא מייצג ומנסה לשנות את החלטת ועדת
ההסכמות.

מיכאל איתן:

אני חבר בוועדת ההסכמות?

אפי אושעיה:

אני לא יודע, אני יודע שבוועדת ההסכמות ישב יושב ראש הקואליציה, נציגי
הסיעות והגיעו להסכמה.

מיכאל איתן:

מי קבע את הרכב ועדת ההסכמות?

מזכיר הכנסת אריה האן:

על פי מיטב ידיעתי, ועדת ההסכמות תמיד נקבעה בהסכמה, לא בתוך ועדת הכנסת,
ועדת הכנסת לא בוחרת.

מיכאל איתן:

באיזה הסכמה זה נקבע?

אפי אושעיה:

הסכמה בין הסיעות.

מזכיר הכנסת אריה האן:

הסכמה בין הסיעות ולא בתוך ועדת הכנסת.

אפי אושעיה:

אדוני היושב ראש, לא יכול להיות שיבוא אדם אחד ויקים כאן מהומה.

מיכאל איתן:

מה זה קשור לאדם אחד?

אפי אושעיה:

ועדת ההסכמות החליטה, אתה לא חבר בוועדת ההסכמות, אבל אתה בא לכאן ומשתלט
על הדיון. אתה חצוף ולא מבין שלא רצו אותך.

מיכאל איתן:

בור כמוך הוא אדם רצוי בכל מקום.

אפי אושעיה:

מה הקשר לבורות? לא רצו אותך ואתה משתלט על הדיון כאן.

מיכאל איתן:

אני לא משתלט על הדיון.

אפי אושעיה:

התקיימה ועדת הסכמות שהגיעה להסכמה ואתה לא חבר בה, ועדת הכנסת יכולה לקבל
את ההמלצות של ועדת ההסכמות.

מיכאל איתן:

אני חבר בוועדת הכנסת, מותר לי לערער על החלטתה של ועדת ההסכמות.

היו"ר יוסי כץ:

רבותיי, אני מודיע לכם חגיגית, את הדיון הזה סיימנו, אני אודיע מתי תתכנס
ועדת הכנסת, בינתיים אני מבקש מכם לאשר הרכבה של ועדת ההסכמות: זאב בוים,
אפי אושעיה, יאיר פרץ, אבשלום וילן, מיכאל קליינר, מוחמד ברכה ואליעזר
זנדברג.

שאול יהלום:

על פי מה אדוני קובע את הרכבה של הוועדה?

יוסף פריצקי:

הוא לא קובע, הוא מביא זאת להצבעה.

שאול יהלום:

לא יכול להיות שסיעה בת חמישה חברי כנסת לא יהיה לה נציג בוועדת ההסכמות
ולעומת זאת סיעה בת חבר אחד יש לה ייצוג.

יוסף פריצקי:

העניין הוא של שוויון קואליציה אופוזיציה. לי לא נוח לייצג סיעה של ח"כ
אחד, אני שואל את עצמי אם אני לא פוגע בחבר הכנסת אחמד טיבי או אחרים.

מיכאל איתן:

אני רוצה לומר לך, שלוועדת ההסכמות אין שום סמכות מעבר להסכמה כללית. אם
אתה לא תסכים למשהו שוועדת ההסכמות פסקה, אתה תחזור הנה.

היו"ר יוסי כץ:

אני אומר לכם, גם הוועדה הזאת רחבה יותר מדי. יש למישהו הצעה קונקרטית על
שתי תחנות הצבעה ?

מיכאל איתן:

אני אומר לכם, אנשים חושבים שאני רוצה להשתלט, כל דבר כאן צריך להיות עם
נימוקים. אתם חברי הכנסת, גם האינטרס הפרטי האישי שלכם צריך להיות שלכנסת
יהיה מעמד. אם אתם רוצים שחברי הכנסת ייעלמו לשלושה ימים, תחליטו על הצבעות
ביום רביעי. אני לא רוצה להציע מאומה, אני רק רוצה שתשמרו על הימים האלה,
שיתקיים דיון מכובד שיביא כבוד לכנסת.

יוסף פריצקי:

אדוני היושב ראש, אני מציע שייקבע מועד הצבעה שמתחיל בחוק התקציב. אם חוק
ההסדרים לא יעבור לא תיפול ממשלה, אבל אם התקציב לא עובר, כולם הולכים
הביתה. תקבע מועד הצבעה לחוק התקציב.

היו"ר יוסי כץ:

חבר הכנסת יהלום, מאחר ואתה נמנה על האופוזיציה, האם אתם מוכנים להסמיך
אותי לקבוע סדרי הצבעה בכפוף להערות ששמענו, שצריך לשמור על החיים של
הכנסת. תסמכו עליי, אני הבנתי את הערתו של חבר הכנסת איתן, אני רוצה לשמור
על כבודה של הכנסת, אתם מוכנים להסמיך אותי לקבוע זאת?

שאול יהלום:

כן.

יוסף פריצקי:

ובלבד שההצבעות לא יתחילו לפני יום רביעי אחר הצהרים. אני מבקש להצביע ביום
רביעי אחר הצהרים.

היו"ר יוסי כץ:

חבר הכנסת פריצקי, אני מציע לך לקבל את מה שחבר הכנסת יהלום אמר, אני הבנתי
אותך טוב מאוד, אנחנו נצביע על חוק התקציב בסביבות השעה אחת עשרה, שתיים
עשרה ביום רביעי. הערתו של חבר הכנסת מיקי איתן חשובה מאוד, לעשות טכניקה
כלשהי, שלא יהיה מצב שבו מיום שני ועד יום רביעי שמצביעים על התקציב הכנסת
תהיה "מתה", לא יהיו נוכחים. כדי למנוע מצב כזה, מבקשים להסמיך אותי לקבוע
טכניקה שתאפשר שהחיים פה בבית ימשיכו להתנהל ויעניינו את הציבור.

יוסף פריצקי:

אדוני היושב ראש, אם אתה קובע מועד להצבעות, תקבע גם מועד מתי מסתיימים
הדיונים ביום שני וביום שלישי.

היו"ר יוסי כץ:

ההחלטה הפורמלית היא, מסמיכים את יושב ראש ועדת הכנסת לקבוע את סדרי ההצבעה
תוך התייעצות עם האופוזיציה. אני מעמיד זאת להצבעה, מי בעד ירים את ידו.

הצבעה

בעד – רוב

נגד – אין

נמנעים – אין

ההצעה נתקבלה.

היו"ר יוסי כץ:

ההצעה נתקבלה, אני מודה לכם.

למען הסדר הטוב, ראשי ועדות שמעונינים לקיים ישיבות בזמן ישיבת המליאה
ייפנו ליושב ראש הכנסת.

סדרי כינוס הכנסת בפגרה

היו"ר יוסי כץ:

הנושא הבא: סדרי כינוס הכנסת בפגרה. זכות הדיבור למציעת ההצעה, חברת הכנסת
נעמי חזן.

נעמי חזן:

מכיוון ש מדובר בממשלת אחדות לאומית יש אופוזיציה מאוד קטנה ומפוצלת. הייתה
פנייה דומה של הליכוד בתחילת הקדנציה, אנחנו מבקשים לאפשר לבקש ישיבות
מיוחדות בזמן הפגרה עם 20 חתימות.

מזכיר הכנסת אריה האן:

אבל זה חוק.

היו"ר יוסי כץ:

חוק הכנסת תוקן בעקבות היוזמה של הליכוד, שהייתה בהסכמה כללית, היינו אז
בקואליציה ונעתרנו לבקשה: "יושב ראש הכנסת יכנס את הכנסת שלא בתקופת הכנסים
של הכנסת על פי דרישה של 25 חברי כנסת – לפני כן הדרישה הייתה של 30 חברי
כנסת – או על פי דרישת הממשלה."

הבקשה שלכם היא בעצם בלתי אפשרית לבצעה אלא אם יתוקן החוק, זה המצב המשפטי.

יש מצב חדש בכנסת הזאת, הקואליציה רחבה מאוד, אנחנו מבקשים שהקואליציה
תתמוך ברעיון להפחית את המספר ל-20.

זאב בוים:

אי אפשר, זה חוק.

היו"ר יוסי כץ:

אם תאמרו לי שאתם בעד ולא מנהלים עימותים על כך, ועדת הכנסת תיזום הצעת חוק
כזו, היא יכולה להגיש זאת מיידית לקריאה ראשונה.

מיכאל איתן:

מבחינה משפטית הדבר בלתי אפשרי כי אז זה היה עניין של תקנון והיום זה עניין
של חוק. על מנת להיות הגונים, אני מניח שאפשר לגייס עוד חמש חתימות. ההצעה
שלי, שאם תהיה פניה לכנס את הכנסת, היא תופנה ליושב ראש ועדת הכנסת עם 20
חתימות קיימות, יושב ראש ועדת הכנסת יפעל כמיטב יכולתו להשיג חמש חתימות
נוספות ואנחנו נלך כבית הילל לעניין הזה.

נעמי חזן:

הרעיון נכון, אני מוכנה לקבל אותו ולראות איך הוא עובד בזמן הפגרה הנוכחית
אבל עם תיקון אחד, אנחנו נגיש את החתימות ליושב ראש הכנסת ולא ליושב ראש
ועדת הכנסת. עם כל הכבוד ליושב ראש ועדת הכנסת, למה לערב אותו?

היו"ר יוסי כץ:

כדי שהוא יעשה את העבודה עבור יושב ראש הכנסת, זה לא נעים לבקש דבר כזה
מיושב ראש הכנסת להתחיל להתרוצץ אחר חתימות. תעבירו אליי העתק ואני אפנה
לראשי הסיעות.

נעמי חזן:

אם זה לא יעבוד נצטרך לבקש חקיקה.

חדרים לחברי הכנסת

היו"ר יוסי כץ:

הנושא האחרון על סדר היום: חדרים לחברי הכנסת.

נעמי חזן:

אדוני היושב ראש, הערה לסדר בעניין החדרים, זה לא מופיע בסדר היום שלנו.

היו"ר יוסי כץ:

זה מופיע תחת סעיף שונות.

נעמי חזן:

המליאה עובדת ברגע זה, עם כל הכבוד, אני מבקשת לתת התראה ולשים את הנושא על
סדר היום כדי שיתנהל דיון מסודר. יש כאן קבוצה מקרית לחלוטין של חברי כנסת
וזה נושא שמאוד חשוב לחברי הכנסת.

היו"ר יוסי כץ:

נעשתה כאן עבודה, חבר הכנסת מיקי איתן תרם את תרומתו הגדולה לעניין הזה,
אני ישבתי אתמול כמה שעות בנושא הזה. הכנסת עצמה לא השתנתה אבל הרכב הסיעות
בכנסת השתנה. יש סיעות בנות שישה חברים שעכשיו הפכו לחמישה חברים בסיעה
וסיעת יחיד. יש סיעות שהתפלגו. יש וריאציות שונות. נוצר מצב שבו חברים
קיבלו את החדרים שלהם מהסיעות. יכולות להיות סיעות גדולות שחילקו את החדרים
לחברים, נתנו להם באגף ההילטון אבל משפוצלה הסיעה, נשאר חבר כנסת שהוא סיעת
יחיד ויש לו חדר בהילטון וזה בא על חשבון החברים שלו שבעצם הם הזכאים. מה
שעשינו - - -

נעמי חזן:

מי זה אנחנו?

היו"ר יוסי כץ:

עובדי הכנסת שעוסקים בכך ואנוכי. מסתבר, שסיעת מרצ, כתוצאה מהחלוקה הזאת
התברר שמגיע לה חדר נוסף בהילטון. תסמכו על כך שיש כאן אנשים שרוצים צדק.

רבותיי, הוכנה על ידי טבלה שמפרטת את חלוקת החדרים שנובעת מהרכב הסיעתי
הנוכחי של הכנסת. היא נובעת גם מהעובדה שהממשלה התרחבה והיום היא מונה 26
שרים. אני לא רוצה לעשות מחטף, אני חושב שזה לא יהיה הוגן - - -

מיכאל איתן:

אני רוצה להסביר מה כתוב בטבלה כדי שהחברים יבינו את הכתוב.

שאול יהלום:

אני מצדיק את חברת הכנסת חזן, שאדוני נבחר ליו"ר, הצעתי ואמרתי, נהוג
ששונות כוללים עולם ומלואו, חלוקת חדרים זה לא דבר דחוף, זה דבר שידעו עליו
אתמול ושלשום, אנחנו מבקשים שסעיף שונות יתפרק.

אינני חושב שסיעה שלא התפלגה צריכה להשתנות, חבר כנסת שלא קרה שינוי לסיעה
שלו צריך לעזוב את חדרו.

זאב בוים:

אבל הוא לא פועל בחלל ריק.

שאול יהלום:

עם כל הכבוד לסיעות שמרכיבות את הקואליציה, אם יש מישהו שצריך לספוג בגלל
שיש ממשלה הן סיעות הקואליציה, לא יכול להיות שסיעות האופוזיציה שאין להן
לשכות ובתי מלון יעזבו את חדרן בגלל שיש 26 שרים וממשלה מנופחת. לכן אני
אומר שצריך לחשוב על פתרונות הגיוניים.

היו"ר יוסי כץ:

חבר הכנסת איתן יציג את ההצעה, תעברו עליה ותעירו הערות, בישיבה הבאה נאשר
את ההצעה.

שאול יהלום:

לא קבענו בודק, למה מיקי איתן מחלק את החדרים?

היו"ר יוסי כץ:

חבר הכנסת איתן הוא יועצי לעניין חלוקת החדרים בשכר של שקל לשנה.

מיכאל איתן:

מה זה משנה כרגע מי הביא את ההצעה ומי הכין אותה? זו לא החלטה שכופים אותה,
זה בסיס לדיון, אם יהיו הערות ואם יהיו נימוקים, נשנה.

שנית, אי אפשר לדון בהצעה מבלי שחברי הכנסת יבינו מה כתוב בה. אני אומר לך
כמי שכתב את ההצעה, אני לא מאמין שמישהו יבין מה כתוב פה בלי דברי הסבר.

אני אסביר במה מדובר. יש לנו חלוקה, נתחיל בטור של הילטון שהוא הבעייתי
ביותר. העיקרון הראשון היה, שאנחנו מעדיפים את חברי הכנסת על פני שרי
הממשלה. לממשלה יש את הקומה השנייה ואנחנו לא מקבלים את העיקרון שחברי כנסת
שאין להם לשכות צריכים לוותר לשרי הממשלה שיש להם גם לשכות נוספות. קומה
שנייה היא קומת הממשלה ושם יש להם את המקומות שלהם.

הנושא של ההילטונים באגף החדש טופל בתחילת הקדנציה ולא שינינו בו כהוא זה,
אותה החלטה שהייתה חלוקה סיעתית, הכנסת לא השתנתה בהרכב סיעותיה, נשאר אותו
מספר חברים ואותם מקומות, לכן אני מתפלא על חבר הכנסת יהלום שאומר שמישהו
לוקח חדר מהמפד"ל, למפד"ל היו שני חדרים בהילטון והיא נשארה עם שני חדרים
בהילטון.

שאול יהלום:

אתה לא מציג את העניין נכון, אתה מוציא שרים מההילטון ואתה משאיר את זה
לסיעה.

מיכאל איתן:

נכון. כרגע הסברת שלא צריך להוציא, עכשיו אתה כן רוצה לשנות. אם יש בעיה
במפד"ל שאתה חושב שפגענו בה, אני אומר לך זה יתוקן, אין שום סיבה שלמפד"ל
יהיה תיקון לרעה אלא רק לטובה. אם העיקרון הזה נשבר, אנחנו נתקן אותו, אבל
לא רק למפד"ל אלא גם לכל הסיעות האחרות.

מרינה סולודקין:

אתה פוגע בסיעת "ישראל בעליה".

מיכאל איתן:

מייד נדבר על כל סיעה וסיעה.

אני חוזר ואומר, אם יש טענות לגבי נושא ההילטונים הם יכולים להיות במקרים
שסיעות התפלגו. לדוגמה, חבר הכנסת קליינר היה בסיעה של ארבעה חברים, במסגרת
ארבעה חברים הוא קיבל חדר בהילטון, היום הוא סיעת יחיד ולאחד לא מגיע
הילטון, הוא לא יכול להמשיך לקבל חדר בהילטון.

לא שמעתי תלונה שמישהו בא בטענה לשינוי בהילטונים.

שאול יהלום:

אני מתלונן.

מיכאל איתן:

לא המפד"ל וגם לא מרצ נפגעו, אולי הם רוצים יותר אבל הם לא נפגעו.

מיכאל איתן:

הנושא הבא, 24 חדרים עם חלון.

אבשלום וילן:

כמעט כל חברי הכנסת של הליכוד והעבודה, החדרים שלהם בהילטונים פרט לאחד או
שניים. לעומת זאת, סיעה כמונו רק ארבעה בהילטונים והשאר בחדרים אחרים.

מיכאל איתן:

חלוקת ההילטונים הייתה לפי סיעות, גם בקדנציה הקודמת, שיוסי שריד וחיים
אורון היו שרים בממשלה לא אמרת אני מוותר, אז החלוקה הנוכחית הייתה טובה,
פתאום היום זה לא טוב.

בנימין אלון:

אני מבקש שתעבור על כל עמודה ועמודה, למשל עמודה של יורים, אני לא מכיר
קומה של יו"רים.

מיכאל איתן:

יו"רים זה יושבי ראש ועדות ויושב ראש הכנסת. יו"ר הכנסת ויושבי ראש ועדות
קבועות, בסך הכל 11, יש להם לשכות בוועדה.

חלק מהשרים מקבלים חדרים דפוקים מההילטונים.

שאול יהלום:

זה לא צודק לומר דבר כזה, יש להם כמה אלטרנטיבות נוספות.

מיכאל איתן:

טוב, אבל כאן בכנסת הם מקבלים את החדרים למעלה, שהם פחות טובים מההילטונים.

שאול יהלום:

ההיגיון אומר, שככל שהסיעה גדולה יותר היא תיפול יותר במגוון, סיעות גדולות
שיש להם יותר חברים יש להם מגוון של חדרים. נוצר מצב, שדווקא לסיעות
הגדולות צמצמת את המגוונים ולסיעות הקטנות נתת מגוונים. לא יכול להיות
שלליכוד שיש לו 19 חברים לא יהיה חבר אחד עם חדר בקומה 4 וחצי, לעומת זאת,
למפד"ל סיעה קטנה יש חבר אחד עם חדר בקומה ארבע וחצי.

מיכאל איתן:

נתתי לליכוד יותר גרוע מקומה ארבע וחצי, את החדרים הגרועים ביותר נתתי
לליכוד ולעבודה.

שאול יהלום:

מה הכי גרוע?

מיכאל איתן:

"ישראל אחת" קיבלה בקרוואן את החדר של חבר הכנסת פינס, שזה החדר הכי גרוע
בבניין, והליכוד קיבל בקומה ארבע וחצי חדר אחד לא כפול, אלה שני החדרים הכי
גרועים בבניין, נתתי אותם לשתי הסיעות הגדולות.

שאול יהלום:

חדר אחד, אבל הליכוד הוא פי חמש מהמפד"ל.

מיכאל איתן:

יותר מזה, כאשר הייתה חלוקה לפי באדר עופר, לליכוד ולעבודה הגיע עוד חדר
נוסף בהילטונים, אמרתי עד כאן. חבר הכנסת יהלום, אתה מתווכח אתי, אני מוכן
לשבת אתך ולהציג לך עובדות.

שאול יהלום:

זה לא יכול להיות, סיעות הקואליציה ששופר מעמדם, לא כאן אבל בממשלה, אני
אומר לך, הן צריכות לספוג ולא הסיעות שנשארו באופוזיציה.

מיכאל איתן:

מעולם לא התחשבו בעובדה שלסיעה יש שרים על מנת לשנות את הרכב האגף החדש.

שאול יהלום:

אני לא מדבר על האגף החדש.

מיכאל איתן:

אם פתרת את בעיית האגף החדש אני פותר לך את כל שאר הבעיות.

לגבי המושג לשכת קרוואן, בקרוואנים החדשים יש ארבע לשכות נאות מאוד, העדפנו
לתת אותן לסיעות היחיד, שזה חדרים אישיים של הח"כ אבל זה מדובר גם בחברי
כנסת שהם סיעת יחיד. זה חדר שיש בו מחיצה, מקום למזכירה, וגם לשכה של חברי
הכנסת. בגודל הם דומים מאוד לאגף החדש, באיכות הרבה פחות. מאחר וחבר כנסת
בודד לא זכאי לאגף החדש והם בכל אופן סיעה, אני חושב שמגיע להם.

מרינה סולודקין:

אתה פוגע בסיעת "ישראל בעלייה", אני יושבת בקרוואן - - -

שאול יהלום:

אני מבקש לא לשנות את מעמדי.

נעמי חזן:

אני מבקשת לדעת, ישנו נוהג קבוע בכנסת, או ועדת הכנסת או ועדה מטעמה עוסקת
בעניין החדרים, עשיתי את זה כבר שתי קדנציות, כנראה שהייתה כאן התכנסות שלא
בהסכמה של חלק מהסיעות, אני רוצה להבין, על סמך מה חבר הכנסת איתן אומר
לחבר הכנסת שאול יהלום, אני אסדר לך. לא התייעצת אתנו, הייתה כאן התייעצות
לא חוקית, ועדת הכנסת תמיד כוננה ועדת חדרים ששברה את הראש, למה זה לא
נעשה? יש לי הרבה מה לומר לחבר הכנסת מיקי איתן, אני מבקשת שתהיה התייעצות
של ועדת חדרים, שוועדת הכנסת תקים ועדת חדרים ונעשה את זה כמו שצריך, על כל
חצי משפט של חבר הכנסת איתן, יש לי מה לומר.

מ"מ היו"ר זאב בוים:

יושב ראש ועדת הכנסת הוא זה שביקש מחבר הכנסת איתן לעזור לו על רקע פנייה
של מזכירות הכנסת למצוא חדרים לממשלה הנוכחית, מזכירות הכנסת פנתה והציגה
בעיה ליושב ראש ועדת הכנסת. יושב ראש ועדת הכנסת אמר, שיש חבר כנסת מקצוען
בעניין הזה, הוא הסכים להתנדב לנושא. ביקש יושב ראש ועדת הכנסת מחבר הכנסת
מיקי איתן להיכנס לתוך המדוכה עם אנשי המקצוע.

נעמי חזן:

פניתי אתמול לסגן מזכיר הכנסת וביקשתי להיות מוזמנת לאותה התייעצות, לא
הוזמנתי.

היו"ר זאב בוים:

על זה אני לא יכול לענות.

סגן מזכיר הכנסת דוד לב:

לדעתי זו הצעה טכנית שדינה להידון או בוועדת הכנסת או בוועדת חדרים.

נעמי חזן:

אני מבקשת שוועדת הכנסת תקים ועדת חדרים שתדון בחלוקת החדרים.

היו"ר זאב בוים:

חבר הכנסת מיקי איתן יחד עם מזכירות הכנסת הכינו עבודת מטה שמובאת כאן בפני
חברי הוועדה, הוא לא בא עם הצעה מוגמרת וסופית, תתקיים התייעצות ונגיע
להסכמות.

נעמי חזן:

כרגע אנחנו מנהלים את הדיון בישיבה של ועדת הכנסת, הצעתי היא, שוועדת הכנסת
תכונן ועדת חדרים על מנת שנוכל ללבן חלק מהבעיות.

היו"ר זאב בוים:

אני רוצה לומר לך, שאם עכשיו תקום ועדת חדרים, תועלת מזה לא תצמח.

נעמי חזן:

בגלל שכל החברים שלך או שרים או בהילטון. ועדת הכנסת צריכה להקים ועדת
חדרים.

מרינה סולודקין:

מה שקורה בכנסת החמש עשרה זה בלתי נסבל. אנחנו מזה שנתיים בכנסת ואני עברתי
כבר ארבעה חדרים ועכשיו אני צופה מעבר נוסף, רוצים להעביר אותי מהחדר שלי
שנמצא בקרוואן ד'.

מיכאל איתן:

אם את רוצה להישאר בו, נשאיר לך אותו, אין בעיה.

מרינה סולודקין:

לי זה לא נראה טוב.

אלי בן-מנחם:

למה לחברת הכנסת ג'בארה מגיע חדר - - -

נעמי חזן:

מה עם רן כהן שהיה שר?

אלי בן-מנחם:

שייתנו לו באגף החדש.

נעמי חזן:

אין לי מקום לשים אותו. קיבלתם חדר ליושב ראש אופוזיציה, איפה החדר שלי
ליושב ראש?

מרינה סולודקין:

העיקרון פשוט, אסור לעודד פילוג בכנסת.

אלי בן-מנחם:

עברתי על הנייר שהכין חבר הכנסת איתן, לדעתי נעשה עבודה הוגנת, בעיקר לגבי
סיעת מרצ. אל תשכחו שלא הגענו לכנסת חדשה, הכנסת היא המשך של הכנסת הקיימת.
אסור לשכוח שמי שנמצא היום בחוץ יכול להיות מחר בפנים. היום אני שומע מחברת
הכנסת חזן שצריך להתחשב באופוזיציה, לא שמעתי אותה אומרת זאת כשהיא הייתה
בקואליציה. 12 שנה אני בכנסת, בקדנציה הזאת נכנסתי מאוחר, במשך שנה וחצי לא
היה לי חדר וישבתי במליאה, אז מה, זה היה צודק? צריכה להיות הגינות במערכת
הזאת. לדעתי החלוקה צודקת מבחינת גודל הסיעות, אם יש בעיה בקומה ארבע וחצי
וכדומה אפשר לפתור את הבעיות הללו בדרכי נועם.

אדוני היושב ראש, אני מבקש לאשר את ההצעה הזאת על הבסיס שמונח לפנינו.

היו"ר יוסי כץ:

מה דעתכם, שוועדת הכנסת תדון בערעורים על בסיס ההצעה של חבר הכנסת מיקי
איתן?

נעמי חזן:

לא הייתה התייעצות עם הסיעות, זה לא בא בחשבון. יש חבר כנסת אחד של הליכוד
של יהיה בהילטון.

שאול יהלום:

אחד העקרונות שצריך להנחות אותנו, שצריך לשמור על החדרים לפחות במשך
קדנציה. אני אומר, סיעה שלא היה בה שינוי, לא התפלגה, לא צריך לגעת בה.

מיכאל איתן:

בסדר גמור.

שאול יהלום:

אתה אומר שאם סיעה התחלקה לשתי סיעות יחיד באמצע קדנציה, פתאום תקבל שני
קרוואנים כמו הילטון, זה לא מקובל. אני מבקש שמה שהיה הוא שיהיה, לא מבקש
יותר מזה.

מיכאל קליינר:

הייתי בסיעה שבניגוד לסיעות אחרות שנבחרו אינטגרלית, פתאום ח"כים החליטו
שהם לא רוצים סיעה חדשה, על פי המיקום ברשימה הייתי השני באותה רשימה, אבל
באותה רשימה של כמה מפלגות החליטו לתת לי חדר שבו אתה יושב יחד עם המזכירה
ואתה מארח אורחים, פרלמנטרים מחוץ לארץ. כאשר הוכרנו כסיעה אמרו מגיע לכם
חדר סיעה אבל לא נתנו לנו, ישבנו בתוך חדרון עם המזכירה, חדר סיעה לא
קיבלנו, לסיעות יחיד אחרות היו הילטונים.

היו"ר יוסי כץ:

נמצא לך פתרון.

שאול יהלום:

מה קרה היום? אתה באמצע קדנציה.

מיכאל איתן:

אני מתנצל שדברי ההסבר שלי לא היו במקום. ההצעה הזאת היא הצעה לעיון בלבד.
לא הסברתי, פרט להילטונים, כל שאר החדרים הם שווה ערך פחות או יותר חוץ מכה
זיפתים לגמרי, כל השאר התאמות אישיות, קרוואן כפול או 4.5 כפול זה כמעט
אותו הדבר.

היו"ר יוסי כץ:

על בסיס הצעתו של חבר הכנסת מיקי איתן, אני מציע שתקום ועדה שחברים בה:
מיקי איתן, שאול יהלום, נעמי חזן ואלי בן מנחם.

מיכאל קליינר:

אני חושב שצריך להיות גם נציג מהסיעות הקטנות.

נעמי חזן:

אני תשע שנים בכנסת, אף פעם לא עשו חלוקה בשיטה פרזיטית כזאת.

היו"ר יוסי כץ:

יש שתי אפשרויות, האחת, שוועדה כזאת תדון בערעורים או בהסגות על ההצעה.
האפשרות השנייה, שיגישו אליי הסגות ואני אקבל החלטה.

מיכאל קליינר:

אני מציע, שחבר הכנסת יוסי כץ יחד עם חבר הכנסת מיקי איתן יקבלו החלטה.

היו"ר יוסי כץ:

בסדר, חבר הכנסת מיקי איתן ואנוכי.

נעמי חזן:

לא מקובל עליי.

היו"ר יוסי כץ:

אם יש לך הסגות תשבי אתנו.

נעמי חזן:

יש לי הסגות, אבל זו לא ועדת חדרים.

מיכאל איתן:

תביאי הצעה נוספת למליאה.

נעמי חזן:

זו לא שאלה של מליאה.

מיכאל איתן:

למליאת הוועדה.

נעמי חזן:

אני רוצה נציג אופוזיציה, לא ייתכן שאין נציג לאופוזיציה.

מיכאל איתן:

בסדר, נציג לאופוזיציה, נצרף אותך. חברת הכנסת נעמי חזן, מיקי איתן ואנוכי.

אלי בן-מנחם:

אנחנו הסיעה הגדולה ביותר, גם אני רוצה להיות נציג. אני גם רוצה להיות
בוועדה. צריך להיות כאן צדק, הנייר הזה פעול על פי קריטריונים צודקים.

יש לי הצעה אחרת, שתביא את ההצעה של מיקי איתן לאישור מליאת ועדת הכנסת. את
רוצה הסכמה, בבקשה.

נעמי חזן:

בהסכמה צריך לשמוע את כל הצדדים.

היו"ר יוסי כץ:

ההצעה היא כזאת, חבר הכנסת מיקי איתן ואנוכי חברים בוועדת הסגות, מי שרוצה
יגיש לוועדה הזאת את ההסגות. מקובל עליכם?

אלי בן-מנחם:

כן.

נעמי חזן:

אבל אין נציג לאופוזיציה.

היו"ר יוסי כץ:

זה לא עניין לאופוזיציה, אנחנו נשמור על הזכויות שלכם, מה את דואגת.

נעמי חזן:

לא עושים זאת כך, יש ועדת חדרים לשם כך.

היו"ר יוסי כץ:

חבר הכנסת בן מנחם מחליף אותי. אם כך חברים בוועדה, אלי בן מנחם, נעמי חזן
ומיקי איתן. אני מעמיד זאת להצבעה, מי בעד ירים את ידו.

הצבעה

בעד – 3

נגד – אין

נמנעים – אין

ההצעה נתקבלה.

היו"ר יוסי כץ:

ההצעה נתקבלה, אני מודה לכם, הישיבה נעולה.

הישיבה ננעלה בשעה 16:25.
