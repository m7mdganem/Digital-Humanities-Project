פרוטוקולים/ועדת הכנסת/918

ירושלים, ה' באב, תש"ס

6 באוגוסט, 2000

הכנסת החמש-עשרה נוסח לא מתוקן

מושב שני

פרוטוקול מס' 119

מישיבת ועדת הכנסת

שהתקיימה ביום שלישי, כ"ב בתמוז בתש"ס- 25.7.00, בשעה 10:00

נכחו:

חברי הוועדה: סאלח טריף – יו"ר

יולי אדלשטיין

אלי בן-מנחם

מוחמד ברכה

יצחק גאגולה

זהבה גלאון

עבד-אלמאלכ דהאמשה

אליעזר זנדברג

רחבעם זאבי

שאול יהלום

מקסים לוי

יאיר פרץ

אופיר פינס-פז

רובי ריבלין

יורי שטרן

יעל דיין

אברהם הירשזון

אבשלום וילן

דוד טל

אליעזר כהן

יהודית נאות

מיכאל נודלמן

גדעון עזרא

דליה רבין-פילוסוף

מוזמנים: יושב-ראש הכנסת אברהם בורג

השר חיים רמון

מזכיר הכנסת אריה האן

דוד לב – סגן מזכיר הכנסת

יועץ משפטי: צבי ענבר

ארבל אסטרחן

מנהל/ת הוועדה: אתי בן-יוסף

קצרנית: אורה לוין

סדר היום: 1. ערעורים על החלטת יושב-ראש הכנסת והסגנים שלא לאשר דחיפות
הצעות

לסדר-היום

  2. בקשות חברי הכנסת להקדמת הדיון בהצעות חוק לפני הקריאה הטרומית

  3. הצעה להארכת תוקף סעיף 31א לתקנון הכנסת בדבר כינוס ישיבה דחופה

של הכנסת

  4. ייצוגה של סיעת האיחוד הלאומי –ישראל ביתנו בנשיאות הכנסת

5. חוק יסוד: הכנסת (תיקון מס' 38)

  6. קביעת ועדות לדיון בהצעות חוק

  7. הקמת ועדת משנה לוועדת הכנסת להמשך מעקב אחר מסקנות ועדת החקירה

הפרלמנטרית בעניין אסון המכביה

1. ערעורים על החלטת יושב-ראש הכנסת והסגנים שלא לאשר דחיפות הצעות
לסדר-היום

היו"ר סאלח טריף:

אני פותח את ישיבת הוועדה.

סעיף ראשון: ערעורים על החלטת יושב-ראש הכנסת והסגנים שלא לאשר דחיפות
הצעות לסדר-היום.

חבר הכנסת פריצקי איננו. חבר הכנסת עמיר פרץ איננו. חבר הכנסת יורי שטרן,
מה הדחיפות בהצעתך "הגידול בפערי ההכנסה באוכלוסייה"?

יורי שטרן:

התפרסמו נתונים בסוף השבוע שעבר. יש מסורת, כמו שמתפרסמים נתוני האבטלה וזה
חוזר על עצמו כמעט כל חודש, וכן נתוני העוני, פה מדובר על פרמטר חברתי מאוד
חשוב.

היו"ר סאלח טריף:

זה נושא קלאסי להצעה רגילה לסדר היום.

אופיר פינס-פז:

לחבר הכנסת אלי בן-מנחם מהסיעה שלי יש הצעה רגילה בדיוק בנושא זה.

יורי שטרן:

אולי אפשר לצרף את ההצעה שלי?

היו"ר סאלח טריף:

נמצאים פה מזכיר הכנסת וסגן מזכיר הכנסת, תנסה לפנות, כי התקנון קובע שברגע
שיש הצעה רגילה אין הצעה דחופה באותו נושא.

יורי שטרן:

אני יכול להצטרף בהצעה רגילה על חשבון המכסה של השבוע הבא?

היו"ר סאלח טריף:

אין שבוע הבא.

יורי שטרן:

הוועדה מאשרת לי את זה?

היו"ר סאלח טריף:

הוועדה איננה נוהגת להתערב בענייני מזכירות הכנסת. אתה צריך לפנות
למזכירות.

יורי שטרן:

יש פה "פלונטר", כי אני לא יכול לקחת מהמכסה של השבוע הבא. אני מבקש את
המלצת הוועדה.

היו"ר סאלח טריף:

אני פונה למזכירות לנסות לעזור לך בעניין הזה. אני אשמח שאתה תצטרף להצעה
רגילה.

אופיר פינס-פז:

יש לו הצעה רגילה בעניין ועדת חקירה לצד"ל.

היו"ר סאלח טריף:

בעניין ועדת חקירה לצד"ל, אני ממליץ לך, לאור הטיפול שעשיתי, שתחזור בך.

זהבה גלאון:

אדוני יושב-ראש הוועדה, פניתי ליושב-ראש הכנסת שאמר לי שאתה אמור לטפל בכל
הסוגיה של שכר העוזרים הפרלמנטריים. יש כמה הסתבכויות עם עוזרים.

היו"ר סאלח טריף:

זה נמצא מחר על סדר היום.

זהבה גלאון:

אדוני היושב-ראש, אני מתנצלת.

2. בקשות חברי הכנסת להקדמת הדיון בהצעות חוק לפני הקריאה הטרומית

היו"ר סאלח טריף:

הנושא הבא: בקשות חברי הכנסת להקדמת הדיון בהצעות חוק לפני הקריאה הטרומית.

חבר הכנסת גדעון עזרא מבקש להקדים את הדיון בהצעת חוק יישום הסכמי הביניים
בדבר הגדה המערבית ורצועת עזה (שחרור אסירים).

גדעון עזרא:

אינני יודע מה מתכוונים להחליט בקמפ-דיוויד. אחת הבעיות היא שהפלשתינים
דורשים שחרורם של רוצחים שהיכולת של הנשיא במדינת ישראל לשחרר אותם איננה
קיימת, מאחר שהם עברו את העבירה באזור יהודה, שומרון וחבל עזה. נכון להיום,
ההחלטה לגביהם נתונה בידי אלוף הפיקוד, וכמובן, מעליו שר הביטחון.

אני מבקש לשנות את המצב, שתהיה יכולת לכנסת, כי אין לאף אחד יכולת אחרת,
ואין פה גם יכולת חנינה של הנשיא, שרוצחים מהסוג הזה ישוחררו רק לאחר אישור
הכנסת. אני חושב שהנושא הזה רגיש מאוד. אני לא אומר שלא יכול להיות מצב
שהכנסת ב-61 קולות לא תחליט לשחרר את האנשים הללו, אבל אני חושב שהנושא הזה
מחייב כלפי המשפחות עיון ודיון רציני. מאחר שהנושא דחוף, ואני לא יודע מה
יהיה בקמפ-דיוויד, אני מבקש להקדים את הדיון בו לאלתר.

היו"ר סאלח טריף:

השר רמון, הבקשה של חבר הכנסת גדעון עזרא היא בקשה לפטור מחובת הנחה בדבר
שחרור אסירים עם דם על הידיים. ריכזנו את כל הבקשות האלה בגלל מבול של
הבקשות והלחץ שהיה על שולחן הכנסת, וביקשנו לדון במרוכז בכל הבקשות. לכן זה
חרג מתחום היומיים שלאחר ההנחה, כשחבר הכנסת גדעון עזרא הגיש את הבקשה בתוך
היומיים אבל ועדת הכנסת לא דנה אז. היא היתה צריכה לדון לפני כשבועיים.

למען ההגינות הבאנו לדיון את כל הנושא הזה של ריבוי בקשות לפטור מחובת
הנחה, וראוי שגם היושב-ראש יתייחס לעניין הזה. הבקשות לפטור מחובת הנחה
נהפך לזרם, דבר שלא היה נהוג עד עכשיו והיה רק עניין שנתון לממשלה ברגע שיש
דחיפות מיוחדת ביטחונית, מדינית וכו', שהיו באים ומבקשים, ולא תמיד היו
מקבלים סעד מהוועדה. דחינו בקשה אחת של הממשלה מתוך שלוש בקשות שהיא הגישה.
אבל על שלוש הבקשות של הממשלה היו כאן בקשות רבות מאוד של חברי כנסת. זה
הפך לנוהג, וכמובן שזה משבש את עבודת הכנסת, את הליך החקיקה הנכון. זה הליך
חפוז שכולנו צריכים להימנע ממנו. זה המצב כרגע מבחינה תקנונית.

אופיר פינס-פז:

נצביע על זה?

היו"ר סאלח טריף:

נצביע.

השר חיים רמון:

אני מציע לכולם, שגם באנרכיה הקיימת היום בכנסת לא נשבור כללים שילוו אותנו
גם בעתיד. בעיקר כשזה לא חיוני. אני מבין שאופוזיציה מוכנה לשבור כלל כשזה
חיוני עבורה, והיא מרוויחה משהו אדיר. אז היא עושה את השיקול. אבל בשביל
הצהרת חוק שתזכה לשורה בעיתון, שברור שאין לה שום סיכוי להתממש, כי נניח
שהחוק עבר, ועדת החוקה לא עומדת להתכנס בתקופת הפגרה, וגם לאחר מכן יש לה
חצי שנה שחובה לסיים בה את הדיון. כלומר, אנחנו מדברים על הצעת חוק
שיושב-ראש ועדת החוקה, חוק ומשפט יוכל לסיים את הכנתה לקריאה ראשונה בתשעה
חודשים. לשם כך אנחנו שוברים כללים שאסור לשבור אותם.

היה נוהג, שבאמת מקרים יוצאי דופן, במקרים נדירים, בדרך כלל בהסכמה עם
הממשלה, היה פטור מחובת הנחה לחוקים. ניצול המצב הפרלמנטרי הלא תקין הזה,
אני פונה למציעים, הוא לא נכון, הוא פוגע, וזה רווח אפילו לא קצר מועד, הוא
רווח קטנטן לעומת הפסד גדול לכל מה שאנחנו רוצים לשמור פה על דברים תקינים
ועל נוהלים שצריכים לשרת אותנו בעתיד, ולא חשוב איפה נהיה – באופוזיציה או
בקואליציה.

ראובן ריבלין:

אדוני היושב-ראש, אני חושב שאנחנו בוועדת הכנסת, בין שאנחנו באופוזיציה
ובין שאנחנו בקואליציה, צריכים לנהוג מידה של זהירות מלעשות שימוש יתר
בדברים שאם נעשה אותם כדבר שבשגרה יפגעו בעבודת הכנסת. למשל הערעורים על
הצעות דחופות לסדר היום שיהפכו אחר-כך את המליאה ביום רביעי לחוכא ואטלולא,
כאשר מוגשת הצעה לסדר בעשר בלילה נמצאים היושב-ראש והמציע ואפילו השר אינו
מופיע .

קודם כול, אני תומך בגדעון עזרא כי זה גדעון עזרא, אבל מאחורי גדעון עזרא
והלאה, אנחנו צריכים לקבוע לנו כלל, שיש המהלך הרגיל של הצגת חוקים. את
המהלך הלא רגיל צריך לשמור למקרים מיוחדים. אם למשל הממשלה מגישה הצעת חוק
משלה והאופוזיציה כאופוזיציה כולה יחד רוצה להגיש הצעה נגדית שהוורסיה
שונה, צריך לתת עדיפות, ואז בהחלט יש שיקול פוליטי, כדי לא לתת יתרון
לממשלה על האופוזיציה. יש מקרים שהכנסת כולה רואה את הצורך בדחיפות, אחד
מהם יבוא בפנינו עוד מעט, שבאמת הכנסת כולה רואה את הצורך בדחיפות מיידית
לעשות איזשהו דבר, אפידמיה או דבר שמחייב. לכן אני מציע רק בעניינים אלה
להשתמש.

גדעון עזרא:

שחרור אסירים הוא נושא שלא היה נראה לעין שיהיה כדבר הזה, ופתאום מסתבר שיש
צורך. אני מבין כל מה שאתה אומר, אבל אני חושב שזה לא הצהרתי אלא זה דבר
מעשי. אני מניח שכאן זה יוסר, לכן אני מסיר את ההצעה שלי, אבל אני חושב
שאתם טועים.

היו"ר סאלח טריף:

חבר הכנסת לנגנטל ביקש להקדים דיון בהצעת חוק התאמת שעות עבודה ומנוחה
לצרכי המשק והחברה, אבל הוא לא נמצא כאן היום.

חבר הכנסת אבשלום וילן ביקש להקדים דיון בהצעת חוק שירות הקבע בצבא-הגנה
לישראל (גמלאות) (תיקון – קצבאות לחיילי יחידות השדה), בתש"ס-2000.

אבשלום וילן:

הצעת החוק שהגשתי במשותף עם חבר הכנסת הירשזון ועם עוד 60 חברי כנסת,
משמעותו להשוות את הקצבה המשולמת לקציני צה"ל ולאנשי קבע. היום טייסים,
צנחנים ולוחמי שייטת מקבלים פנסיה מיוחדת והשאר פנסיה רגילה. יש פה עיוות.
אחת מהשתיים: צריך לשנות את הפנסיה לכולם או שבמסגרת המשכורות יהיה דירוג
והפנסיה תהיה בהתאם.

הסידור הזה משנות החמישים הוא אנכרוניסטי, הוא לא הוגן ולא עומד במבחן של
מינהל ציבורי.

היו"ר סאלח טריף:

למה זה עומד במבחן של דחיפות?

אבשלום וילן:

ניסינו, ודיברתי עם היושב-ראש למעלה מחודש ימים, לקדם את הנושא, ולו רק
בקריאה טרומית, כי לאחר מכן מתחילה שנת תקציב ויגידו שאי-אפשר וזה "יימרח"
עוד שנה. כוונת החוק היא לאפשר למשרד הביטחון, לאגף התקציבים, להציע הצעה
הוגנת שכבר בשנת תקציב הבאה הפנסיה שתשולם לכלל פורשי צה"ל, הבסיס שלה יהיה
שונה. לזה צריך כמה חודשים. אם זה לא עובר עכשיו, זה אומר סוף אוקטובר, זה
אומר שדוחים את זה בשנה וחצי.

ראובן ריבלין:

אבל גם אם זה יעבור עכשיו זה לא יהיה בסוף אוקטובר.

אבשלום וילן:

אבל אז מתחילים הליכים, ויכול להיות שבוועדה אגף התקציבים יקבל את העיקרון
ואז אין צורך בחוק. יש לי סיכום עם אגף התקציבים שהוא מוכן.

השר חיים רמון:

כדי שתראו שאני אובייקטיבי, כל מה שאמרתי לחבר הכנסת עזרא אני אומר לחבר
הכנסת וילן. אין שום היגיון ואין שום סיבה, על-פי כל הכללים שנקבעו עד היום
בוועדות, לפטור מחובת הנחה. זה חוק נפלא, אם שישים חברי כנסת חתמו מי שאני
לא אחתום, כי הרוב באמת משכנע גם אם הוא לא צודק, בעצם היותו רוב. לכן אני
פונה ומבקש לא לרמוס את שרידי הכללים שנותרו בבית בתקופה שבה יש אנרכיה
פרלמנטרית.

אבשלום וילן:

כיוון שאין לנו ממילא מתי להעלות אותו, כי בשבוע הבא אין הצעות חוק פרטיות,
אני מושך את בקשתי.

היו"ר סאלח טריף:

אחרון חביב חבר הכנסת הירשזון, הצעת חוק בעניין פיצויים ליוצאי חיל הים.
הכוונה לנפגעי הקישון.

אברהם הירשזון:

אדוני היושב-ראש, יוצאי שייטת ויחידות אחרות בצה"ל שצללו בקישון נפגעו
במחלות קשות. לצערי הרב, במדינת ישראל, בצה"ל, נוהגים אתם בסחבת עד עצם
היום הזה.

אני מבקש להעלות את הצעת החוק הזאת במושב הזה. ברור לי שזה יימשך לאחר
הפגרה, אבל עצם העלאת הצעת החוק אומרת לשלטונות צה"ל, רבותיי, הכנסת
מתייחסת לנושא הזה ברצינות ואם אתם לא תסיימו את העניין הכנסת תחוקק חוק
בעניין.

דיברתי אתמול עם יוצאי השייטת והם פשוט אומרים שמריצים אותם מאחד לשני ולא
מסיימים שום דבר. הם היו אצלנו בכנסת. רחבעם זאבי היה אתי בישיבה בנושא
איכות הסביבה. האנשים האלה אומללים. פשוט מאמללים אותם, לא שמים לב אליהם.
מתייחסים אליהם בכחש. טובי בנינו היו שם. אז בואו נראה אנחנו שהכנסת נותנת
קדימות לעניין ואומרת את דברה בנושא הזה.

זהבה גלאון:

אני רוצה לתמוך בהצעה של חבר הכנסת הירשזון. אני חושבת שזה נופל
בקריטריונים שהשר רמון אמר, שבאמת מדובר בנסיבות מאוד מיוחדת, וחבר הכנסת
ריבלין הגדיר את זה כאפידמיה. אני בהחלט חושבת שזה נופל בקריטריון הזה ויש
שיקול דעת לוועדה לאשר את הנושא.

היו"ר סאלח טריף:

הצגת הדברים על-ידי חבר הכנסת הירשזון פשוט מחממת את הלב, ואני באופן אישי
מאוד בעד המסר הזה שיועבר, כי שמעתי את הזלזול שעושים לפעמים בצורה מאוד
מאוד צינית בלוחמי השייטת, אנשים שנפגעו ולבנו אתם, וזה ממש מרגיז.

רחבעם זאבי:

אני רוצה לברך את חבר הכנסת הירשזון, גם על היוזמה וגם על העקביות.

היו"ר סאלח טריף:

למה לא צירפת אותי לחותמים על ההצעה?

רחבעם זאבי:

הנושא הוא נושא במעלה ראשונה. זוהי אחריות שלנו למיטב בנינו שהוזנחו וגם
חטאנו כלפיהם, והיום במקום להכות על חטא ולתת לזה את התשובה הממסדית הנכונה
אנחנו מזלזלים. חשוב מאוד שיהיה לזה בת-קול רצינית לפני הפגרה, כי הפגרה
נמשכת כמה חודשים.

היו"ר סאלח טריף:

לא בטוח.

רחבעם זאבי:

בהנחת עבודה שזה יהיה כמה חודשים, כי הנחת עבודה עושים על האפשרות הגרועה.
האפשרות הגרועה היא שהפגרה תהיה ככל שתוכננה, והאפשרות הטוב שתסתיים קודם.

לכן אני חושב שחובתה של הכנסת לקיים את הדיון ולאפשר גם להביא את הניזוקים
ובני משפחותיהם לשבת ביציע, ולאפשר דיון רחב על זה, כי ראוי שהאומה תשמע את
זה והעם ישמע את הקולות.

היו"ר סאלח טריף:

מי בעד לאשר את בקשתו של חבר הכנסת הירשזון?

הצבעה

בעד בקשת חה"כ א' הירשזון – רוב

נגד – אין

בקשת חה"כ א' הירשזון להקדים את הדיון בהצעת חוק בעניין פיצויים לחיילי חיל
הים נתקבלה.

היו"ר סאלח טריף:

חבר הכנסת הירשון, בקשתך אושרה פה-אחד.

אני מבקש לצרף את שמי לתומכים בהצעת החוק. חברי הכנסת, זה מסוג הדברים
שראוי שנעשה אותו. כשצריך עושים דבר. זה לא עניין פוליטי. יש כללים בכנסת
ויש לפעמים חובה של הכנסת לקבוע דברים.

ראובן ריבלין:

נא להודיע למזכיר הכנסת שהצעת החוק תהיה מחר בסדר היום.

היו"ר סאלח טריף:

אני רוצה לציין שהקדמת הדיון נעשתה בהתאם לסעיף 148 לתקנון, בהסכמה, כי
חלפו יומיים. לא דנו בבקשתו של חבר הכנסת לנגנטל כי הוא לא נוכח כאן.

3. הצעה להארכת תוקף סעיף 31א לתקנון הכנסת בדבר כינוס ישיבה דחופה של
הכנסת

היו"ר סאלח טריף:

הסעיף הבא: הצעה להארכת תוקף סעיף 31א לתקנון הכנסת בדבר כינוס ישיבה דחופה
של הכנסת.

החלטנו בין ההחלטות שיש בהן חידושים והרפורמה בכנסת, לאפשר ליושב-ראש
הכנסת, בהתייעצות עם יושב-ראש ועדת הכנסת, ברגע שיש אירוע חריג ומיוחד,
לכנס את הכנסת לישיבה מיוחדת, לא משנה באיזה שעה משעות היום. לשמחתנו, לא
נוצל העניין הזה כי לא היה צורך. אנחנו מאוד מקווים שלא יהיה אירוע, אלא אם
כן יהיה אירוע חריג משמח שהוא עילה לכינוס דחוף של הכנסת.

על כן אני מבקש להעלות את בקשתו של היושב-ראש להארכת תוקף התיקון הזה לשישה
חודשים נוספים.

יו"ר הכנסת אברהם בורג:

אני רוצה להזכיר לחברי הוועדה, שכאשר הכנו את השינויים בתקנון, עשינו אותם
לחצי שנה, ואמרנו שאחרי חצי שנה נעשה להם הארכה ונכלול אותם באופן קבע בתוך
התקנון. יש כמה דברים שממש יצאו בסדר.

אדוני היושב-ראש, יש דבר אחד שלא הצלחנו בו, וזה להביא את כל הממשלה לשבת
סביב אותו שולחן. היתה ישיבה אחת וזה לא היה טוב, והתחייבנו להביא את זה
עוד פעם. הגעתי כבר להסכמות על דעתך עם השר רמון, שפעם אחת במושב כל הממשלה
נמצאת. נצטרך לקיים ישיבה, לבחון בינינו בהסתכלות קרה מה הרווחנו בשינויי
התקנון. משהו טוב כמו שעת שאלות, שלדעתי, הוכיחה את עצמה, לכלול את זה כבר
בתוך הסדר הקבע, זה עדיין בהסדר ביניים.

היו"ר סאלח טריף:

אולי תחליף את המינוח "הסדר הקבע", כי יש אנשים שמאוד מתנגדים לזה.

יו"ר הכנסת אברהם בורג:

אני מתכוון לתקנון הקבע. התחייבנו לעצמנו לחצי שנה פיילוט ואז או מכלילים
או זורקים החוצה. צריך לקחת את כל השינויים, לעבור עליהם במסרקות של ברזל
ולהחליט מה כוללים בתקנון.

כי מה אני חושש? שאם, חלילה, הכנסת מתפזרת, או לתקווה של אחרים, אז השינוי
שעשינו יכול ללכת סתם וחבל, בואו נמסד אותו כדבר של ממש.

רחבעם זאבי:

אני מציע להצביע.

היו"ר סאלח טריף:

מי בעד אישור בקשת היושב-ראש?

הצבעה

בעד ההצעה להאריך תוקף סעיף 31 א לתקנון הכנסת – רוב

נגד – אין

הוחלט להאריך בחצי שנה תוקף סעיף 31א לתקנון הכנסת בדבר כינוס ישיבה דחופה
של הכנסת.

יו"ר הכנסת אברהם בורג:

אני מציע שנקיים דיון על כל השינויים שהכנסנו, נביא גם את השר רמון לדיון
כדי לשמוע מה זה עושה לממשלה, ואם אפשר, להכניס את כולם לתקנון הקבע.

4. ייצוגה של סיעת האיחוד הלאומי-ישראל ביתנו בנשיאות הכנסת

רחבעם זאבי:

במסגרת סעיף שונות אני מבקש להעלות לדיון את ייצוגה של סיעת האיחוד
הלאומי-ישראל ביתנו בנשיאות הכנסת.

היו"ר סאלח טריף:

סיכמנו שאני אפנה אליך, אדוני היושב-ראש, כדי לתת פתרון ביניים.

היות שיש סידור שלמשל יושב-ראש הקואליציה ויושב-ראש האופוזיציה נמצאים
בישיבות הנשיאות, שיהיה נציג משקיף לסיעת האיחוד הלאומי-ישראל ביתנו בשולחן
הנשיאות ובישיבות הנשיאות.

יו"ר הכנסת אברהם בורג:

אני רוצה קודם כול להביע את העמדה שלי, לא העמדה שלי כחבר באחת מסיעות הבית
אלא את עמדתי כיושב-ראש הכנסת שאמור להיות אמון על הגינות כללי המשחק. אני
חושב שהסיעה האיחוד הלאומי-ישראל ביתנו נפגעת, מקופחת, שלא בצדק, בהקצאות,
גם בוועדות הכנסת וגם בנשיאות הכנסת בצורה שאיננה משתמעת לשתי פנים. היה
מאמץ גדול להסדר, ההסדר הזה לא צלח בידנו, ונמצאת סיעה של שבעה חברים
מקופחת. עד כדי כך מגיעים הדברים, שסיעות קטנות ממנה יש להן נציגות גדולה.
למשל סיעת יהדות התורה יש לה שני חברים בנשיאות, ואין עיני צרה בהם, מדובר
בסגני יושב-ראש טובים, אבל סיעה של שבעה חברים היא ללא ייצוג.

אלי בן-מנחם:

יכול להיות שזה על חשבון סיעה אחרת?

יו"ר הכנסת אברהם בורג:

כן. אבל אני כיושב-ראש לא מעניין אותי התהליך שהביא את האנשים, מעניין אותי
מבחן התוצאה, ובמבחן התוצאה יש מצב שסיעה שלמה אינה מיוצגת. כי הרי מהי
הנשיאות? היא הדאגה לאינטרסים של הקבוצות השונות בכנסת, והאינטרסים של שבעה
ח"כים נפגעים.

בחוקים שעולים עכשיו, במחטפי השבועיים האלה, שלושה חוקים שלהם לא הצליחו
להגיע אפילו אל הסף, וזה חוסר הגינות.

אני פונה לוועדה, כי ביררתי עם היועץ המשפטי, פנו אליי חבר הכנסת זאבי וחבר
הכנסת ליברמן, ושאלו אם אני יכול למנות עוד סגן. ביררתי, וזה יכול לבוא אך
ורק מכאן. כי אחד הדברים שאני אומר לאנשי הסיעה המאוחדת לכל אורך הדרך, אני
מודע לכך שיכול להיות שהדיון לא ייגמר פה בתוך הכנסת, ולכן כל פרוטוקול, כל
שיחה, כל היגד, כל אמירה, כל מעשה, יש להם משמעות ארוכת טווח לגבי בחינתה
של ערכאה אחרת את הנעשה בכנסת. לכן חשוב לי שהדברים ייאמרו לפרוטוקול. הם
פנו אליי אתמול והבטחתי לברר. ביררתי אכן עם היועץ המשפטי, ואין הליך שבו
יושב-ראש הכנסת מציע מינוי סגן או ממנה סגן. הדבר צריך לבוא מכאן אל
יושב-ראש הכנסת. התהליך הוא מלמטה למעלה ולא מלמעלה מלמטה בהקשר הזה.

לכן כאשר באה ההצעה של אדוני היושב-ראש, שימונה לאלתר משקיף, אני מוכן לקבל
את זה אך בתנאי אחד: בתנאי שאני יודע שיש לוח זמנים סביר שהזמניות הופכת
לפתרון קבע. משום שאם המשמעות של זה, שהקיפוח נמשך באמצעות הפתרון הזמני,
זה לא נכון.

היו"ר סאלח טריף:

אדוני היושב-ראש, דבריך מקובלים עליי. אבל מכיוון שהמצב כולו בכנסת, במערכת
הפוליטית, הוא כזה שאף אחד אינו מצליח להגדיר אותו, אף אחד אינו מצליח
להבין אותו, אף אחד אינו יודע מה יהיה מחר, על כן הצענו את הפתרון הזמני
הזה, ואני מאוד מודה לך שאתה מקבל אותו.

יו"ר הכנסת אברהם בורג:

אני מבקש לבדוק אם הדבר תקין, ושכבר לישיבת הנשיאות הבאה יוזמן נציג סיעת
האיחוד הלאומי. כיוון שאין נשיאות משמעותית בפגרה, אם יסתבר לנו עם חזרתנו
מפגרת הקיץ שהכנסת ממשיכה את עבודתה כסדרה, לא נכנסים להליך של התפזרות
הכנסת, אני מבקש להיכנס להילוך גבוה בעניין יישום הפתרון האמיתי והמהותי
ולא פתרון ביניים.

היו"ר סאלח טריף:

ללא ספק.

רחבעם זאבי:

הסידור שאתה מציע איננו מספק. אנחנו לא צריכים רק לדעת אלא אנחנו צריכים גם
את זכות ההשפעה, ההצבעה שם, ולא תהיה לנו. אם זה היה מתעורר רק היום, היה
סביר מצדי לקבל את ההצעה שלך, כי יש בכנסת מצב בלתי ברור.

לי אישית ברור שהמצב הנוכחי יחייב באמת רי-שאפל של כל הוועדות וסגני
היושב-ראש. אחרי שיחזור ראש הממשלה מהמקום שהוא נמצא בו ויתברר מצב
הקואליציה והאופוזיציה, שיהיה כמה זמן בערפל, בסוף זה יסתדר אחרת
מסטטוס-קוו אנטה. לא נחזור למצב הקודם. זה יחייב התפטרות של כל סגני
היושב-ראש. הם נבחרו על-ידי הכנסת, הם צריכים להתפטר, תהיה פנייה אליהם של
הוועדה להתפטר, וחלוקת הוועדות תהיה מחדש. לכן מכעת עד אותו תאריך, שאיננו
יודעים אם זה שלושה חודשים או חמישה חודשים או חודש, אני מבקש לקבל סטטוס
חוקי כמו כל סיעות הבית, כמו סיעות קטנות מאתנו, כפי שאמר יושב-ראש הכנסת,
ולקבל ייצוג חוקי בנשיאות הכנסת על-ידי סגן מטעם סיעת האיחוד הלאומי-ישראל
ביתנו.

היו"ר סאלח טריף:

זה היה הסיכום של הוועדה, כפי שמופיע בפרוטוקול, שאנחנו נפנה ליושב-ראש
שהסיעה תהיה מיוצגת בנשיאות.

אני מציע ואני חושב שנימנע עכשיו מכל מינוי ומכל דבר שהוא סטטוס חוקי, לפי
דבריך, בגלל אי-הבהירות הגדולה שיש במערכת הפוליטית ובעיקר בכנסת. אני מציע
שזה פתרון הביניים.

רחבעם זאבי:

כך אמרתם לנו לפני שנה. לפני הפגרה הקודמת אמרת לנו שעד הפגרה זה ייגמר.
עברה הפגרה ועבר מושב הקיץ והעניין לא נפתר.

ראובן ריבלין:

אדוני היושב-ראש, אני תומך בך, זה מה שסוכם, שיהיה להם משקיף, ובלבד שעד 15
בנובמבר העניין יסתיים.

רחבעם זאבי:

כך אמרו לנו לפני הפגרה הקודמת, שזה ייגמר עד הפגרה, וזה לא נגמר. כי אין
במדינת ישראל דבר יותר קבוע מדבר זמני.

יו"ר הכנסת אברהם בורג:

יש לי משאלה, חבר הכנסת זאבי. אני לא רוצה להתחייב, אבל, לדעתי, תהיה רק
ישיבת נשיאות אחת מהיום ועד החזרה מפגרת הקיץ, זאת הישיבה של יום שני בשבוע
הבא, ובה יהיה לכם משקיף. לישיבה זו הייתי מבקש לקבל מכם באופן אישי מהם
הדברים שהם באינטרס שלכם בישיבת הנשיאות ביום שני, ואני אדאג לדברים שעליהם
אתם לא יכולים להצביע.

רחבעם זאבי:

ועם התחדש הכנסת יהיה לנו נציג קבוע?

יו"ר הכנסת אברהם בורג:

לגבי יום שני, חבר הכנסת זאבי, תעביר לי את רשימת הצרכים שלכם ואעשה מאמץ
מראש, כמו שאני מכין את כל הנשיאות, להעביר את זה בהסכמה. עם התחדש הכנסת,
במידה והכנסת הולכת לידי פירוק, נמשיך בהסדר שתוכלו לעמוד בו עד לפירוק
האמיתי. במידה והכנסת נכנסת להליך של יציבות, אני מקבל את ההתחייבות של
יושב-ראש ועדת הכנסת, שנכנסים להליך מואץ ומחייב של הסדר הסוגיה שהעלית.

5. חוק יסוד: הכנסת (תיקון מס' 38)

היו"ר סאלח טריף:

הסעיף הבא: חוק יסוד: הכנסת (תיקון מס' 38).

ארבל אסטרחן:

מדובר פה בתיקון שעד לבחירת יושב-ראש הכנסת הקבוע בתחילת הכנסת, עד היום
היה מקובל, שבהתאם לתקנון מי שיכהן יהיה זקן חברי הכנסת. הנושא הזה לא היה
מעוגן בכלל בחוק, לכן לא היה ברור מה הסמכויות של מי שמכהן בתפקיד הזה,
ולכן מוצע לעגן את זה בחוק יסוד, ולקבוע שזה לא יהיה זקן חברי הכנסת אלא
הוותיק מבין חברי הכנסת.

יו"ר הכנסת אברהם בורג:

היוזמה הזאת באה מאתנו הנה, משום שנוצר מצב שאני חושב שאסור שיקרה במערכת
דמוקרטית, שיש חור שבו אין בעצם בעל-בית. כלומר, יש מצב שיש כנסת כל הזמן
אבל אין מצב שאין יושב-ראש כנסת עם סמכויות של יושב-ראש כל הזמן.

עד הבחירות מכהן יושב-ראש היוצא. יש בחירות ונבחר יושב-ראש חדש, בחודש
הזה - - -

אלי בן-מנחם:

למה לא להשאיר את היושב-ראש שהיה?

יו"ר הכנסת אברהם בורג:

למשל דן תיכון לא נבחר. זה בכלל לא נכון, כי נבחרת עד תום הכנסת לקדנציה
המסוימת על-ידי ההרכב הנוכחי. אתה נכנס למצב חדש.

אלי בן-מנחם:

אולי כדי שגם הכנסת תוכל לתפקד ולא יקרה לנו מה שקרה עם הנציג של גנדי,
שפרינצק, אולי לבחור את הוותיק מחברי הכנסת מהסיעה הגדולה.

יו"ר הכנסת אברהם בורג:

יש שפרינצק אחד על חמש-עשרה כנסות.

ארבל אסטרחן:

סעיף 2 מתקן את סעיף 20א לחוק יסוד: הכנסת, והוא רוצה להוסיף פרוצדורה שבה
יהיה אפשר למנות ממלא מקום ליושב-ראש הכנסת לא רק כאשר נבצר ממנו מטעמי
בריאות למלא את תפקידו אלא גם כאשר הוא מודיע שנבצר ממנו דרך ארעי למלא את
תפקידו, וועדת הכנסת אישרה את הודעתו. כי היום אין אפשרות שיושב-ראש הכנסת
יודיע שבאופן זמני הוא לא יכול למלא את תפקידו שלא מטעמי בריאות, ובמצב כזה
אין מישהו שיכול למלא את תפקידיו שקבועים בחוק.

יו"ר הכנסת אברהם בורג:

כלומר, יכול להיות מצב תוך כדי הקדנציה שאין יושב-ראש ואין מה לעשות עם זה.

ארבל אסטרחן:

יש יושב-ראש אבל נבצר ממנו למלא את תפקידו.

יו"ר הכנסת אברהם בורג:

יש יושב-ראש. להלכה יש ולמעשה אין.

היו"ר סאלח טריף:

למשל הבעיה שהיתה לך כשהיית באבל וחבר הכנסת פורת היה צריך להתפטר.

יו"ר הכנסת אברהם בורג:

עשיתי משהו שמאוד פגע בי. זה אבל ואני לא עושה בו כלום, ובגלל הסיטואציה של
חנן פורת ביקשתי שיבוא אליי הביתה לתוך האבל להגיש את מכתב ההתפטרות. זה
היה מאוד לא נעים מבחינה דתית.

דוד טל:

למה ממלא המקום לא יכול לעשות את זה?

יו"ר הכנסת אברהם בורג:

יש פונקציות שהן רק של היושב-ראש.

ארבל אסטרחן:

זו סמכות שקבועה בחוק והיא נתונה רק ליושב-ראש.

סגן מזכיר הכנסת דוד לב:

זה לא דבר שעובר אוטומטית לסגן יושב-ראש.

ארבל אסטרחן:

סעיף 3 מתקן כותרת שוליים, טעות שנפלה אצלנו בתיקון חוק יסוד הקודם. תיקנו
סעיף וכתבנו בכותרת השוליים "כינוס הכנסת" במקום "כינוס הכנסת שלא בתקופת
הכנסים". צריך להוסיף את שלוש המילים האלה.

סגן מזכיר הכנסת דוד לב:

צריך לעשות התאמה לחוק הקיים בסעיף 13, ששם נאמר שהכנסת תיפתח על-ידי נשיא
המדינה וניהול הישיבה על-ידי זקן חברי הכנסת.

ארבל אסטרחן:

הפתיחה יכולה להיות על-ידי זקן חברי הכנסת. זו רק הפתיחה.

סגן מזכיר הכנסת דוד לב:

צריך למחוק את מה שכתוב בסעיף 13. לפי סעיף 13 זקן חברי הכנסת הנוכחים פותח
את הישיבה.

היו"ר סאלח טריף:

אני מציע להתאים את הסעיף הזה לתיקון שקיבלנו.

ארבל אסטרחן:

סעיף 13 אומר שהכנסת תיפתח על-ידי נשיא המדינה ואחר-כך ימסור את ניהול
הישיבה לזקן חברי הכנסת.

יו"ר הכנסת אברהם בורג:

צריך להוריד את המילה "הנוכחים", כי מיסדת בסעיף הקודם את זקן חברי הכנסת
כמוסד.

ארבל אסטרחן:

את הוותיק. הוא ישמש כיושב-ראש הכנסת עד לבחירת יושב-ראש קבוע. סעיף 13
מדבר רק על ישיבת הפתיחה.

היו"ר סאלח טריף:

צריך ללכת לפי התיקון, שוותיק זה ותיק לאורך כל הדרך.

דוד טל:

בכנסת הנוכחית פרס היה זקן החברים והוא לא יכול היה לשבת שש-שבע שעות
רצופות.

היו"ר סאלח טריף:

מינו לו סגנים זמניים.

דוד טל:

אף אחד לא החליף אותו.

מוחמד ברכה:

לאחר שבוע-שבועיים מינו סגנים זמניים – את גולדשמידט וריבלין.

יו"ר הכנסת אברהם בורג:

לא מיהרנו למנות בגלל הבעיות הפוליטיות.

היו"ר סאלח טריף:

אני מבקש לעשות התאמה של סעיף 13 לחוק יסוד: הכנסת לתיקון מס' 38 שקיבלנו
היום.

יו"ר הכנסת אברהם בורג:

שיהיה ותיק לאורך כל הדרך.

היו"ר סאלח טריף:

יש הסתייגויות לתיקון המוצע?

ארבל אסטרחן:

חברת הכנסת תמר גוז'נסקי ביקשה לצרף הסתייגות, שזה לא יהיה הוותיק מבין
חברי הכנסת אלא הוותיקה מבין חברות הכנסת.

היו"ר סאלח טריף:

שתהיה רק אישה?

ארבל אסטרחן:

כן.

היו"ר סאלח טריף:

מי בעד הסתייגותה של חברת הכנסת גוז'נסקי?

הצבעה

בעד ההסתייגות של חה"כ ת' גוז'נסקי - אין

נגד – רוב

ההסתייגות של חה"כ ת' גוז'נסקי לא נתקבלה.

היו"ר סאלח טריף:

רבותיי, אני מבקש להצביע על הצעת חוק יסוד: הכנסת (תיקון מס' 38), כפי
שהצענו כאן ואישרנו, כולל התאמת סעיף 13 לחוק היסוד.

הצבעה

בעד הצעת החוק – רוב

נגד – אין

נמנע – 1

הצעת חוק יסוד: הכנסת (תיקון מס' 38) נתקבלה

עבד אלמאלכ דהאמשה:

אני נמנע בשתי ההצבעות שהיו.

היו"ר סאלח טריף:

אני קובע שהצעת חוק יסוד: הכנסת (תיקון מס' 38) אושרה בקריאה שנייה ובקריאה
שלישית.

6. קביעת ועדות לדיון בהצעות חוק

היו"ר סאלח טריף:

נעבור לקביעת ועדות לדיון בהצעות חוק.

בדיון על הצעת חוק הפיקוח על עסקי הביטוח הושמעו הצעות להעביר את הצעת החוק
לדיון בוועדת הכלכלה ובוועדת הכספים. יש בקשה להעביר את הצעת החוק לדיון
בוועדה משותפת חוקה וכספים לביטוח רכב מנועי. אני חושב שזו האכסניה.

ארבל אסטרחן:

הוועדה לא מדברת על עסקי ביטוח אלא רק בביטוח רכב מנועי. זה לא קשור בכלל.

דוד טל:

בהצעה כאן מדובר בעסקי ביטוח. היות והוועדה המשותפת מורכבת מוועדת הכספים
שיש בה עוצמה ומשקל גדול לנושא הביטוח, ומוועדת החוקה שתטפל בפן החוקתי של
הנושא, היא מתאימה.

סגן מזכיר הכנסת דוד לב:

בדרך כלל ועדה משותפת מוקמת לנושא. אתה לא יכול להעביר נושא אחר לוועדה
משותפת שעוסקת באותו נושא.

שאול יהלום:

זו לא ועדה משותפת. זו ועדה שהוקמה בחוק רק לנושא אחד. זו ועדה מיוחדת
למעקב אחרי החוק.

היו"ר סאלח טריף:

אני מציע לדחות את ההצעה ולחשוב על כך.

יש בקשה נוספת: של חברת הכנסת יעל דיין. באופן חריג לא מביאים את כל הצעות
החוק כדי לא להעמיס על הכנסת.

יעל דיין:

זה לא מעמיס. מדובר בהצעה שעברה בקריאה טרומית ואנחנו צריכים להצביע על
איזו ועדה זה יעבור.

היו"ר סאלח טריף:

מדובר בהצעת חוק להפרייה חוץ-גופית של חבר הכנסת טיבי וקבוצת ח"כים?

יעל דיין:

מדובר בשתי הצעות זהות, אחת של חבר הכנסת טיבי ואחת שלי. לא נרשמה הקריאה
שלי על ההצעה של עצמי שצעקתי ולא נקלטה, להעביר לוועדה שלנו. לא עולה על
הדעת שהסכמתי על זה. מיד אחרי זה הצביעו על ההצעה של חבר הכנסת טיבי. אלה
היו הצעות ברצף ונימקנו אותן ברצף.

היו"ר סאלח טריף:

באותו עניין?

יעל דיין:

כן, ממש זהה. זה היה בשבוע שעבר. אני מבקשת להעביר את הנושא לוועדה למעמד
האישה.

פניתי ליועץ המשפטי ענבר בכתב עם הנימוקים. חד-משמעית, ואמר את זה בהומור
מסוים חבר-הכנסת ריבלין כשדנו בזה בפעם שעברה, אם יש דבר ששייך לנשים זה
ביציות. הנושא איננו רפואי כללי. זה רק לגבי נשים. זו זכותה של אישה - זה
מתואם עם משרד הבריאות – להיות תורמת או לקבל תרומה. לא מדובר כאן על
פרוצדורה רפואית. משרד הבריאות מקיים ועדה שאני שותפה לה בנושא הזה. חברים
בוועדה רבנים, קאדים, אתיקנים, נשים מארגונים שונים ומספר רופאים. הנושא
הוא מובהק מעמד האישה, זכויות האישה בלבד.

היו"ר סאלח טריף:

אדוני היועץ, בבקשה.

צבי ענבר:

אין ספק שפה יש סוגיה שמחייבת עיון. פשוט לא ידעתי שזה יהיה היום.

אליהו בן-מנחם:

מה הבעיה?

צבי ענבר:

אני צריך לדעת במה מדובר.

שאול יהלום:

היועץ המשפטי צריך להתכונן, לבדוק את הבעיות. לדעתי, יש כאן הרבה בעיות
מוסריות ואתיות.

צבי ענבר:

אני מתעסק במאה-מאתיים בעיות ביום.

היו"ר סאלח טריף:

אם היועץ המשפטי מבקש לעיין בנושא, נאפשר לו. הקביעה של הוועדה תתייחס
בדיוק לתוכנו של החוק.

צבי ענבר:

אני לא יודע בכלל אם המכתב הגיע לשולחני.

יעל דיין:

ההצעה של חבר הכנסת טיבי שהיא זהה נמצאת היום על סדר היום של ועדת הכנסת.
זו אותה הצעה, היא זהה.

צבי ענבר:

אבל נאמר לנו שזה לא יהיה היום.

יעל דיין:

לי נאמר שכן יהיה.

צבי ענבר:

אני מוכרח לבדוק. מחר יש ועדת כנסת.

יעל דיין:

זה על סדר היום.

היו"ר סאלח טריף:

חברת הכנסת דיין מבקשת שזה יהיה היום. אני מסביר שאי-אפשר.

יעל דיין:

ההצעה של חבר הכנסת טיבי כן עומדת היום על סדר היום.

היו"ר סאלח טריף:

אני מבקש לעבור לסעיף אחר: הצעת חוק הזכות למות בכבוד, התשנ"ט-1999. חבר
הכנסת אבי יחזקאל מבקש להעביר את הצעת החוק לוועדת החוקה, חוק ומשפט.

שאול יהלום:

מה עמדת היועץ המשפטי?

היו"ר סאלח טריף:

יש מניעה? זה אחד הנושאים שיש בו שאלת יסוד ושאלה ערכית מאוד, ולדעתי,
הדיון בחוק הזה מתאים לדיון בוועדת החוקה. מר ענבר, אתה מסכים?

צבי ענבר:

כן.

היו"ר סאלח טריף:

לכן אני מציע להעביר את הצעת החוק הזאת לוועדת החוקה, חוק ומשפט ששם תידון
גם הצעת החוק של חברת הכנסת ענת מאור שמדברת על הזכות להחליט על הארכת
חיים.

ה צ ב ע ה

בעד ההצעה להעביר את הצעות החוק לדיון בוועדת החוקה, חוק ומשפט – רוב

נגד – אין

ההצעה להעביר את הצעת חוק הזכות למות בכבוד והצעת חוק העונשין (תיקון –

הזכות להחליט על הארכת חיים) לוועדת החוקה, חוק ומשפט

היו"ר סאלח טריף:

כל יתר החוקים, כיוון שהם בעייתיים, אני מבקש להעביר אותם לארבל אסטרחן,
שיחד עם היועץ המשפטי יגבשו עמדה ונביא לדיון.

יש הצעת חוק נוספת, הצעת חוק העונשין (תיקון – השארת ילד), של חבר הכנסת
זבולון אורלב. חבר הכנסת תמר גוז'נסקי מבקשת להמתין עם ההחלטה עד שתסכם עם
חבר הכנסת רובינשטיין. חבר הכנסת רובינשטייין הסכים בינתיים להעביר את הצעת
החוק לוועדה לקידום מעמד הילד.

שאול יהלום:

זה מה שמבקש המציע?

היו"ר סאלח טריף:

כן. אני מבקש להעביר את הצעת חוק העונשין (תיקון – השארת ילד), התש"ס-1999
לוועדה לקידום מעמד הילד.

ה צ ב ע ה

בעד ההצעה להעביר את הצעת החוק לוועדה לקידום מעמד הילד – רוב

נגד – אין

ההצעה להעביר את הצעת חוק העונשין (תיקון – השארת ילד), בתש"ס-1999, לוועדה
לקידום מעמד הילד נתקבלה.

הקמת ועדת משנה לוועדת הכנסת להמשך מעקב אחר מסקנות ועדת החקירה

הפרלמנטרית בעניין אסון המכביה

אליעזר זנדברג:

אדוני היושב-ראש, מה בקשר להצעה בעניין אסון גשר המכביה? פניתי אליך בכתב.

היו"ר סאלח טריף:

אדוני היושב-ראש, אני מבקש את אזנך. חבר הכנסת מודי זנדברג העלה כבר את
העניין בישיבה קודמת. הוא מבקש שוועדת החקירה הפרלמנטרית שעסקה באסון
המכביה, שבינתיים החקירה נסתיימה גם פרלמנטרית וגם ציבורית, תמשיך לעסוק
ביישום המסקנות. אני מבקש את עצתך. מה נהוג?

צבי ענבר:

לא נהוג דבר. אנחנו מדברים על ועדת חקירה פרלמנטרית שסיימה את תפקידה. טוען
יושב-ראש הוועדה שעל הכנסת לקיים מעקב אחר ביצוע החלטת ועדת החקירה
הפרלמנטרית. הגוף שלדעתו יכול לקיים את המעקב זה ועדת כנסת, ועדה מיוחדת
שתהיה באותו הרכב של ועדת החקירה הפרלמנטרית, כך שחברי הוועדה בקיאים בנושא
ויוכלו לקיים את המעקב.

היו"ר סאלח טריף:

זה לא חלק מהנושא שאנחנו מנסים לשנות עכשיו ולהביא שינויים בנושא ועדות
חקירה פרלמנטריות?

צבי ענבר:

לא מדובר פה בוועדות חקירה פרלמנטריות. למעשה מה שצריך חבר הכנסת זנדברג
כדי לשכנע את הוועדה הזאת להמליץ בפני מליאת הכנסת להקים ועדה מיוחדת, זה
להביא את דו"ח ועדת החקירה הפרלמנטרית ולציין בפני חברי הוועדה, כשהדברים
גם יירשמו בפרוטוקול, מהם העניינים הטעונים מעקב שמחייבים ועדת כנסת, ואם
הוועדה תשתכנע שזה כך היא תוכל להציע למליאה.

אליעזר זנדברג:

הדו"ח נמסר לכל חברי הכנסת במליאה. הנקודה היא כזאת: יש מספר נושאים
שנוגעים למספר ועדות כנסת על-פי החלוקה המסורתית כלולה, שכלולים בהמלצות
ובמסקנות. מדובר בשינויים ומעקב אחר ביצוע של החלטות. למשל דברים שקשורים
להשתתפות מדינת ישראל במכביה.

היו"ר סאלח טריף:

האם בשביל כך צריך ועדה?

אליהו בן-מנחם:

מודי, כמה זמן אתה מעריך שהוועדה צריך להמשיך?

אליעזר זנדברג:

יש שם נושאים שונים. יש דברים שקשורים לאירועים המוניים, לתקנות ואולי גם
לחקיקה שצריכים לחוקק.

היו"ר סאלח טריף:

זה נושא אחר.

אליעזר זנדברג:

הדברים קשורים אחד בשני. הוועדה הזאת ישבה ולמעשה שמעה את כל המומחים מכל
התחומים. הידע הכי גדול יש דווקא לאנשים שישבו שם. אם צריכים לבצע מעקב בכל
מה שנוגע למשלוח ספורטאים לאולימפיאדה, בכל מה שנוגע למכביה הבאה שהיא בעוד
שנה, אדוני היושב-ראש, השתתפות מדינת ישראל - - -

היו"ר סאלח טריף:

יש אירועים שהם לא רק מכביה. יש עוד אירועים לאומיים גדולים.

האם הכנסת צריכה להיות הגוף שצריך לדאוג לביצועים נכונים בעתיד? האם אנחנו
לא נוטלים לעצמנו תפקיד שהוא לא לנו?

אליעזר זנדברג:

אני בפירוש חושב שלא. כאשר עולה שאלה עקרונית של אירועים המוניים, זאת
סוגיה ציבורית יותר מכל דבר אחר שהכנסת נדרשת או תידרש לה בכל מקרה. כאשר
עולה שאלה של אבטחה ותקנים או אישור תקנות לאבטחה, זו סוגיה ציבורית. כאשר
עולה שאלה של אי-השתתפותה של מדינת ישראל במימון או במכביה הבאה אם לא יקרו
דברים מסוימים במכבי, זאת שאלה שסביב שולחן של ועדת כנסת ידונו בה. כשעולה
השאלה של שידור ציבורי, של מסך מפוצל, של אסון או לא אסון, זו גם שאלה
עקרונית שכלולה בהמלצות שלנו. זאת שאלה שהכנסת תידרש לה.

כשאני מחבר את הדברים, מספר ועדות יידרשו לעניין. חשבתי שזה יותר הגיוני
שוועדה אחת תמשיך לטפל בנושא, כשהיא מכירה ובקיאה בחומר, באותו הרכב שהיה
בוועדת החקירה. אני חושב שגם באוסטרליה הציפייה היא למשהו דומה, כי אז יה
להם כתובת והם כבר התרגלו אליה. זה עניין של גישור הפערים והקרע שקיים.

אליהו בן-מנחם:

אני חושב שהבקשה היא מאוד הגיונית. מקימים ועדות חקירה פרלמנטריות, הן
מסיימות את העבודה, לא יודעים מה קרה הלאה, הן זזות הצדה ולך תבדוק מה קרה.
לדעתי, הם לא סיימו את העבודה. במסקנות של הוועדה יש יישום החלטות. מי
יבדוק את היישום? מישהו צריך לבדוק את זה. אני חושב שאפשר להאריך להם
לתקופה מסוימת, שזה יהיה מקרה יוצא דופן, עד ליישום ההחלטות.

דוד לב:

בכתב המינוי של הוועדה אתה יכול להגיד, אני רוצה שעם הנחת המסקנות יהיה גם
מעקב, כי אחרת זה מסתיים ברגע שהוגש הדו"ח.

אליהו בן-מנחם:

למה אי-אפשר להאריך?

דוד לב:

בוועדת חקירה ברגע שמגישים את הדו"ח, הסתיים תפקידה.

אליעזר זנדברג:

בהמשך להצעה של אלי בן-מנחם, אפשר לקבוע שנקים את הוועדה ונקבע דיון נוסף
בעניינה של הוועדה בחודש מאי בשנה הבאה. אם נגיע למסקנה שאין צורך בה, אני
מתחייב לפרק את הוועדה בתור היושב-ראש שלה. יש נושאים שקשורים למשל
להתפטרות נשיא מכבי עולמי. האוסטרלים זועמים. ועדת החקירה היתה מקום שבו
אפשר היה לרכך עמדות ולקרב את הצדדים. יש בזה תועלת למדינת ישראל.

דוד לב:

צריך להקים את ועדת החקירה כאילו מהתחלה.

אליהו בן-מנחם:

למה? הם לא סיימו את העבודה.

היו"ר סאלח טריף:

האם נוכל להאריך את תוקף פעולתה של ועדת החקירה הזאת?

צבי ענבר:

ועדת החקירה הפרלמנטרית סיימה את תפקידה.

אליעזר זנדברג:

מדובר על מעקב אחר היישום של ההמלצות שלה, לא בחקירה. החקירה הסתיימה.
כתבנו את הדו"ח.

היו"ר סאלח טריף:

אני תומך בעניין, אבל אני חושש מהשתרשות העניין הזה לכל נושא ונושא.

אליעזר זנדברג:

ממילא דנים בקרוב באופן עקרוני בוועדות חקירה והמשמעות שלהן, כך שהחשש שלך
מתקדים לא קיים, כי עוד מעט יהיו כללים אחרים לגבי ועדות חקירה.

דוד לב:

אפשר להקים ועדה מיוחדת אפילו באותו הרכב, למעקב אחר הדו"ח.

היו"ר סאלח טריף:

החשש שלי שבעקבות אישור הקמת הוועדה המיוחדת הזאת יהיה גל של ביקושים
לוועדות מיוחדות, ומרוב ועדות מיוחדות לא יהיו ועדות בכנסת. כל פרצה שוועדת
הכנסת פותחת יש מבול. אני רוצה לתת פתרון למודי לעניין הזה, אבל שזה לא
יפתח פתח מסוכן.

אליעזר זנדברג:

אני רוצה להציע הצעה. אני רוצה ללכת בכיוון שלך. אולי זה אפילו חורג יותר
מהתקנון, לכן כדאי לחשוב. אולי, היות שמדובר בנושאים שקשורים במספר ועדות,
להקים ועדת משנה של ועדת הכנסת, נקבע את אותו הרכב של הוועדה הקודמת, ונהיה
ועדת משנה של ועדת הכנסת שעוסקת במעקב.

היו"ר סאלח טריף:

זה יותר קל, כי זו סמכות פנימית שאפשר לשלוט בה.

צבי ענבר:

ועדת משנה בוודאי שזה הדבר הטוב ביותר.

שאול יהלום:

אני מציע ועדת משנה של ועדת הכנסת למעקב אחרי מסקנות כל ועדות החקירה
הפרלמנטריות.

אליעזר זנדברג:

הוועדה הזאת תעסוק ביישום ההמלצות.

היו"ר סאלח טריף:

ועדה לא בהרכב גדול.

אליעזר זנדברג:

אדוני היושב-ראש, אני רוצה את אותו הרכב.

היו"ר סאלח טריף:

אני מקבל. בואו נאשר הקמת ועדת המשנה לצורך מעקב אחר ההמלצות.

דוד לב:

ועדת משנה של ועדת הכנסת, שחבריה צריכים להיות חברי ועדת הכנסת.

אליעזר זנדברג:

אדוני היושב-ראש, אני אציע לך הרכב.

היו"ר סאלח טריף:

מדובר על מינוי ועדת משנה של ועדת הכנסת בת חמישה חברים לעניין מעקב אחר
ביצוע דו"ח לקחי אסון המכביה . חבר הכנסת זנדברג, כיושב-ראש המוצע של
הוועדה, יביא את הרכב הוועדה לאישור.

דוד לב:

ההחלטה היא שזה יעבור לוועדת הכנסת. ועדת הכנסת תעשה עם זה מה שהיא רוצה.

היו"ר סאלח טריף:

ועדת הכנסת אישרה את הקמת ועדת המשנה. חבר הכנסת זנדברג יביא לי את הרכב
החברים.

רבותיי, תם סדר היום. אני מודה לכם.

הישיבה ננעלה בשעה 11:35
