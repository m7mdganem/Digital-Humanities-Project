הכנסת העשרים

מושב שני

פרוטוקול מס' 161

מישיבת ועדת הכנסת

יום שלישי, כ"ז בתמוז התשע"ו (02 באוגוסט 2016), שעה 12:20

סדר היום:

1. איוש שמות החברים בוועדות שמספר החברים בהם גדל בהתאם להחלטת ועדת
הכנסת, בוועדת החינוך, התרבות והספורט ובוועדת הכלכלה.

2. הקמת ועדה משותפת של ועדת הכנסת וועדת החוקה, חוק ומשפט לדיון בהצעת חוק
מימון מפלגות (תיקון – הגדרת גוף פעיל בבחירות), התשע"ו-2016, (פ/2785/20)
– של חה"כ יואב קיש.

3. חילופי אישים בוועדה המשותפת לוועדת החוקה, חוק ומשפט, לוועדת הפנים
והגנת הסביבה ולוועדת המדע והטכנולוגיה, לפי חוק הכללת אמצעי זיהוי
ביומטריים ונתוני זיהוי ביומטריים במסמכי זיהוי ובמאגרי מידע, התש"ע-2009.

4. בקשה לפטור מחובת הנחה להצעת חוק הרשות הממשלתית להתחדשות עירונית,
התשע"ה-2015.

5. בקשת הממשלה להקדמת הדיון בהצעות החוק הבאות – לפני הקריאה ראשונה:

1.  הצעת חוק המכר (דירות)(תיקון מס' 9), התשע"ו-2016 (מ/1077).

2.  הצעת חוק המכר (דירות)(הבטחת השקעות של רוכשי דירות)(תיקון מס' 8
    והוראת שעה), התשע"ו-2016 (מ/1077).

נכחו:

חברי הוועדה:

יואב קיש – היו"ר

דוד ביטן

שולי מועלם-רפאלי

מרב מיכאלי

רועי פולקמן

חברי הכנסת:

אכרם חסון

מוזמנים:

  ------------------------------------------------------------------------
  אמיר פז         –     ס' יועמ"ש, משרד הבינוי והשיכון
  --------------- ----- --------------------------------------------------

  ------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדר אביב

1. איוש שמות החברים בוועדות שמספר החברים בהם גדל בהתאם להחלטת ועדת
הכנסת, בוועדת החינוך, התרבות והספורט ובוועדת הכלכלה

היו"ר יואב קיש:

חברים, אני פותח את הישיבה. צהריים טובים. אני רוצה לעדכן לגבי חוק שלנו
שהיה אמור לעלות היום למליאה, חוק ערוץ הכנסת – בגלל בקשת היועצת המשפטית
אתי בנדלר שצריכה לצאת היום מסיבולת אישיות, זה יידחה למחר. העברנו את
הבקשה ליושב-ראש הכנסת. אנחנו מכבדים את בקשתה, היא משתתפת להשתתף במליאה.
אז החוק של ערוץ הכנסת יעלה מחר.

אני פותח את סדר-היום, אני מתחיל עם סעיף ב': איוש שמות החברים בוועדות
שמספר בהם גדל בהתאם להחלטת ועדת הכנסת. יש לנו מכתב שמדבר על התוספות
הבאות: בוועדת החינוך, התרבות והספורט יוספו שני חברים – בסיעת הליכוד חבר
הכנסת אמיר אוחנה, בסיעת האופוזיציה חבר הכנסת חיים ילין. זה הסיכום שאני
מכיר מההסכמות. בוועדת הכלכלה נוספו שני חברים: בסיעת הליכוד תכהן במשך שנה
אחת חברת הכנסת שולי מועלם-רפאלי - - -

ארבל אסטרחן:

והכהונה שלה לא פוקעת אוטומטית.

היו"ר יואב קיש:

לא, היא פוקעת אוטומטית.

ארבל אסטרחן:

לא.

אתי בן יוסף:

אחרי שנה אנחנו נמנה שוב?

ארבל אסטרחן:

מה רוצים שיהיה אחרי שנה?

היו"ר יואב קיש:

אחרי שנה, חברת הכנסת שרן השכל. אז בואי ניתן תאריך.

ארבל אסטרחן:

זאת לא הבעיה. הבעיה היא שבוועדות אין לנו מנגנון כזה.

אכרם חסון (כולנו):

צריך עוד החלטה מחדש, כן?

ארבל אסטרחן:

של מי המקום?

היו"ר יואב קיש:

הליכוד.

ארבל אסטרחן:

אה, אז אין בעיה. אז הליכוד בעוד שנה. היא יודעת עכשיו. בעוד שנה זה לא
יהיה הדחה נגד דעתה. היא יודעת שזה לשנה, אבל הליכוד יודיע - - -

היו"ר יואב קיש:

על חשבון הליכוד תכהן חברת הכנסת שולי מועלם-רפאלי לכהונה בת שנה, ולאחר
מכן חברת הכנסת שרן השכל.

ארבל אסטרחן:

זה לא אוטומטי. הליכוד יצטרך להודיע ששרן מחליפה את שולי.

היו"ר יואב קיש:

הליכוד יודיע. לאופוזיציה מהרשימה המשותפת, חבר הכנסת ג'מאל זחאלקה. זה מה
שאני מכיר. זה בעקבות הרביזיה של רועי פולקמן.

ארבל אסטרחן:

הוא משך את הרביזיה? זה מתואם איתו?

היו"ר יואב קיש:

אני יודע שכן, אבל אני לא זוכר מה הסטטוס. היתה החלטה והוא שֹם רביזיה?

אתי בן יוסף:

כן, כן.

היו"ר יואב קיש:

אז אנחנו עכשיו דנים ברביזיה של רועי פולקמן?

ארבל אסטרחן:

זה שהוא הציג את זה, זה בסדר. הבעיה היא שרועי לא נמצא כאן, אז אלא אם הוא
הסמיך אותך להציג את זה - - -

היו"ר יואב קיש:

לא, הוא לא הסמיך אותי.

ארבל אסטרחן:

אז צריך לדבר איתו.

היו"ר יואב קיש:

בוא נדבר איתו.

ארבל אסטרחן:

אני רואה שהוא ביקש גם ברפורמות.

היו"ר יואב קיש:

לא, ברפורמות אין שינוי. הרביזיה של רועי היתה על הרפורמות.

ארבל אסטרחן:

לא, על שלושתן. הוא כתב על: הכלכלה, החינוך ורפורמות.

אכרם חסון (כולנו):

הוא בעד או לא בעד? אם הוא בעד, בבקשה.

היו"ר יואב קיש:

הוא בעד. אני דיברתי איתו אתמול. הבעיה שלהם היתה התוספת בוועדת הרפורמות.
ברגע שזה ירד, ממה שאני הבנתי ממנו, הנושא פטוּר ולכן זה בסדר. זו ההחלטה
ואני מעלה אותה להצבעה.

ארבל אסטרחן:

אז השאלה היא אם אנחנו רואים את זה כאילו הוא משך בעצם את הרביזיה - - -

היו"ר יואב קיש:

אם יש רביזיה, נאשר את הרביזיה.

ארבל אסטרחן:

בדיוק.

היו"ר יואב קיש:

אז מי בעד הרביזיה? ירים את ידו.

הצבעה

בעד – פה אחד

הבקשה לרביזיה אושרה.

היו"ר יואב קיש:

פה אחד, הרביזיה התקבלה. מי בעד הצעתי כפי שיש בוועדת ההסכמות? שירים את
ידו.

הצבעה

בעד – פה אחד

ההצעה אושרה.

היו"ר יואב קיש:

ההחלטה התקבלה.

2. הקמת ועדה משותפת של ועדת הכנסת וועדת החוקה, חוק ומשפט לדיון בהצעת חוק
מימון מפלגות (תיקון – הגדרת גוף פעיל בבחירות), התשע"ו-2016, (פ/2785/20)
– של חה"כ יואב קיש

היו"ר יואב קיש:

אנחנו עוברים לנושא: הקמת ועדה משותפת של ועדת הכנסת וועדת החוקה, חוק
ומשפט לדיון בהצעת חוק מימון מפלגות הוועדה. הוועדה תהיה בת 16 חברים,
שמונה חברים מכל ועדה לפי ההרכב הסיעתי הבא: הליכוד – ארבעה, המחנה הציוני
– שלושה, הרשימה המשותפת – שני חברים, כל שאר הרשימות – חבר אחד. מטעם ועדת
הכנסת חברי הכנסת: יואב קיש מהליכוד, הוא גם יהיה יושב-ראש הוועדה, דוד
ביטן מהליכוד, ישראל אייכלר על חשבון מקום הליכוד, רועי פולקמן מכולנו,
רוברט אילטוב מישראל ביתנו, מרב מיכאלי מהמחנה הציוני, איילת נחמיאס ורבין
מהמחנה הציוני, עבדאללה אבו מערוף מהרשימה המשותפת. מטעם ועדת החוקה, חוק
ומשפט, חברי הכנסת ניסן סלומינסקי מהבית היהודי, ענת ברקו מהליכוד, אורי
מקלב מיהדות התורה, יואב בן צור מש"ס, רויטל סויד מהמחנה הציוני, יעל גרמן
מיש עתיד, מיכל רוזין ממרצ ואוסאמה סעדי מהרשימה המשותפת.

ארבל אסטרחן:

רק צריך לחדד שזה לא בדיוק על חשבון, כמו בוועדות רגילות.

היו"ר יואב קיש:

בסדר, אני אחדד. כמובן שיש פה מינויים אישיים. יש פה הסכמות בין סיעתיות
בעניין הזה, ומה שהקראתי, זו תהיה רשימת החברים. מישהו רוצה להתייחס?

אז אני מעלה את זה להצבעה. מי בעד ההצעה? שירים את ידו.

הצבעה

בעד – פה אחד

ההצעה אושרה.

היו"ר יואב קיש:

פה אחד.

ארבל אסטרחן:

אז זה רק הודעה למליאה, ואז - - -

היו"ר יואב קיש:

הודעה למליאה, נעשה את זה היום.

3. חילופי אישים בוועדה המשותפת לוועדת החוקה, חוק ומשפט, לוועדת הפנים
והגנת הסביבה ולוועדת המדע והטכנולוגיה, לפי חוק הכללת אמצעי זיהוי
ביומטריים ונתוני זיהוי ביומטריים במסמכי זיהוי ובמאגרי מידע, התש"ע-2009

היו"ר יואב קיש:

הנושא האחרון שיש בו הסכמות, ואחרי זה נדחה קצת את שני הנושאים האחרים:
"חילופי אישים בוועדה המשותפת לוועדת החוקה, חוק ומשפט, לוועדת הפנים והגנת
הסביבה ולוועדת המדע והטכנולוגיה, לפי חוק הכללת אמצעי זיהוי ביומטריים
ונתוני זיהוי ביומטריים במסמכי זיהוי ובמאגרי מידע, התש"ע-2009.

אתמול חבר הכנסת ביטן החליף את חברת הכנסת שרן השכל מטעם הליכוד בוועדת
המדע, ולכן הוא ילך לוועדה המשותפת הזו, שהקראתי אותה.

מי בעד? ירים את ידו. מי נגד? אין.

הצבעה

בעד – פה אחד

הבקשה אושרה.

היו"ר יואב קיש:

פה אחד.

4. בקשה לפטור מחובת הנחה להצעת חוק הרשות הממשלתית להתחדשות עירונית,
התשע"ה-2015

היו"ר יואב קיש:

אני דן בפטור מחובת הנחה - - -

קריאה:

אין לך קוורום.

היו"ר יואב קיש:

לא צריך קוורום. זה לקריאה השנייה והשלישית. יש פה את הצעת חוק הרשות
הממשלתית להתחדשות עירונית. הוא עדיין נדון, לדעתי.

רועי פולקמן (כולנו):

ברגעים אלה הוא עדיין נדון. עוד לא גמרו את ההצבעות.

היו"ר יואב קיש:

אומרת לי היועצת המשפטית ארבל שניתן לתת את הפטור על תנאי שהם יסיימו את
ההכנה - -

ארבל אסטרחן:

ויניחו על שולחן - - -

היו"ר יואב קיש:

- - ולכן אני כן מעלה את זה להצבעה. אני גם בוועדה שם ואני מכיר את
העניינים, ולכן אני לא דורש מאלי כהן להגיע לפה לייצג את זה, גם בגלל לוחות
הזמנים. הנושא הזה הוא פשוט חשוב ולא רוצים לעצור את ההקמה של הרשות הזו,
וזה החוק שמאפשר את זה. אנחנו ממליצים לקבל את הבקשה לפטור. מישהו רוצה
להתייחס?

מי בעד? ירים את ידו.

הצבעה

בעד – פה אחד

הבקשה אושרה.

היו"ר יואב קיש:

ארבעה, פה אחד.

5. בקשת הממשלה להקדמת הדיון בהצעות החוק הבאות – לפני הקריאה ראשונה:

1.  הצעת חוק המכר (דירות)(תיקון מס' 9), התשע"ו-2016 (מ/1077)

2.  הצעת חוק המכר (דירות)(הבטחת השקעות של רוכשי דירות)(תיקון מס' 8
    והוראת שעה), התשע"ו-2016 (מ/1077)

היו"ר יואב קיש:

נשאר לנו לסדר היום את הבקשות לפני קריאה ראשונה שלהם צריך קוורום. אני
נועל את הישיבה.

אתי בן יוסף:

אבל הנציג של משרד הבינוי פה, קוראים לו אמיר פז.

היו"ר יואב קיש:

הנציג פה?

אתי בן יוסף:

כן, אולי הוא יסביר.

היו"ר יואב קיש:

אז בוא נעשה ככה: ניתן לאמיר להתחיל את ההסבר שלו, ובינתיים אני מבקש - - -

קריאה:

אבל אתה צריך חברי ועדה.

היו"ר יואב קיש:

יש פה ארבעה כבר. אז תישארו רגע, יביאו עוד שניים ונגמר הסיפור.

ארבל אסטרחן:

אנחנו לא בהפסקה.

היו"ר יואב קיש:

אנחנו לא בהפסקה. אנחנו מחדשים את הדיון, למי שלא היה ברור.

אמיר פז:

מכיוון שזה - - - של יום ראשון לאור סיום הדיונים מחר, אנחנו רק רצינו
לוודא שזה יעבור קריאה ראשונה עד מחר. אם זה יכול לעבור מחר בלי צורך
בקוורום פה – אני הבנתי שאתמול זה הונח - - -

היו"ר יואב קיש:

אז מה הבעיה? למה אנחנו דנים בזה בכלל?

אתי בן יוסף:

ביקשו מאתנו להביא את זה היום.

היו"ר יואב קיש:

אה, רוצים להעלות את זה היום להצבעה.

אתי בן יוסף:

רוצים להעלות את זה היום, אז חייב לתת פטור.

אמיר פז:

אם אפשר לוודא - - -

היו"ר יואב קיש:

לא, לא. יש פה סדר יום לחוץ בין המליאה – במיוחד עכשיו, אני מעביר את חוק
ערוץ הכנסת.

אמיר פז:

בגלל שאנחנו בסוף המושב.

היו"ר יואב קיש:

תסביר לנו מה החשיבות של הקריאה הראשונה ל פני יציאה לפגרה.

אמיר פז:

החשיבות היא כמובן, באופן כללי, בקידום הנושא. אני יודע שדיברו גם עם
יושב-ראש ועדת הרפורמות - - - מתכוונים להביא את התיקונים האלה - - -

היו"ר יואב קיש:

זה לא ילך לוועדת הפנים?

אמיר פז:

לא, אם כבר, אז ועדת הכלכלה.

היו"ר יואב קיש:

תגיד לי מה בחוק המכר רוצים לשנות.

אמיר פז:

החוקים האלה כל הזמן נדונו ביחד. גם החלטת הממשלה ליזום את הצעות החוק לפני
כמה חודשים, שבעקבותיה זה נעשה, היתה ביחד. הפיצול בממשלה היה טכני, פשוט
כי אלה שתי כותרות חוקים נפרדות. אבל הדבר שהיה באמת חשוב לקדם כמה שיותר
מהר זה נושא הורדת המע"מ מערבויות חוק המכר - - -

היו"ר יואב קיש:

חשוב מאוד. זה הצעת חוק פרטית שלי בכלל שמחכה לדבר הזה.

אמיר פז:

כידוע, אמור לשחרר שמונה-תשעה מיליארד שקל - - -

היו"ר יואב קיש:

מישהו רוצה להתייחס, או שאני מעלה את זה להצבעה? אני מעלה להצבעה את בקשת
הממשלה להקדמת הדיון בהצעות החוק הבאות – לפני קריאה ראשונה:

1.  הצעת חוק המכר (דירות)(תיקון מס' 9), התשע"ו-2016 (מ/1077)

2.  הצעת חוק המכר (דירות)(הבטחת השקעות של רוכשי דירות) (תיקון מס' 8
    והוראת שעה), התשע"ו-2016 (מ/1077).

מי בעד? ירים את ידו.

הצבעה

בעד – פה אחד

הבקשה אושרה.

היו"ר יואב קיש:

פה אחד. התקבל. אני סוגר את הישיבה. תודה רבה.

הישיבה ננעלה בשעה 12:20.
