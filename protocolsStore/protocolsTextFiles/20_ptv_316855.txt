הכנסת העשרים

מושב שני

פרוטוקול מס' 73

מישיבת ועדת הכנסת

יום רביעי, י"ג בכסלו התשע"ו (25 בנובמבר 2015), שעה 10:00

סדר היום:

1. המלצת יושב ראש הכנסת וסגניו בדבר מועדי כנסים במושב השני ופתיחת המושב
השלישי של הכנסת העשרים וכן ישיבות הכנסת בשבוע שחל בו חג החנוכה

2. הרכב הוועדה המשותפת של ועדת החוקה, חוק ומשפט וועדת החוץ והביטחון
בהתאם להוראות סעיף 4(ה) לחוק האזנת סתר, התשל"ט-1979.

נכחו:

חברי הוועדה:

דוד ביטן – היו"ר

ישראל אייכלר

יואב בן צור

מכלוף מיקי זוהר

יואל חסון

אחמד טיבי

איילת נחמיאס ורבין

אלעזר שטרן

חברי הכנסת:

מסעוד גנאים

מוזמנים:

מזכירת הכנסת ירדנה מלר-הורוביץ

ז'קלין ויזמן אלפסי – מנהלת סיעת כולנו

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

תמר פוליבוי

1. המלצת יושב ראש הכנסת וסגניו בדבר מועדי כנסים במושב השני ופתיחת המושב
השלישי של הכנסת העשרים וכן ישיבות הכנסת בשבוע שחל בו חג החנוכה

היו"ר דוד ביטן:

אני פותח את הישיבה. בשלב הזה אנחנו נאשר את המלצות יושב ראש הכנסת וסגניו
בדבר הכנסים וכו'.

יואל חסון (המחנה הציוני):

אדוני, מה שדיברת קודם קשור לתדמית הכנסת. בין השאר צריך לדבר על זה, אבל
לדעתי צריך לדון בזה בפורום מצומצם, לחשוב ביחד.

היו"ר דוד ביטן:

אין בעיה, אני מדבר על תדמית הכנסת. אני לא הולך לעשות את זה מחר בבוקר.

יואל חסון (המחנה הציוני):

כשאתה רוצה לעשות משהו, אתה עושה.

היו"ר דוד ביטן:

אבל לא יכול להיות שאנחנו יוצאים לפגרה, זה אחד הדברים שגורמים לזילות של
חברי הכנסת ולמחשבה שלא מגיע להם דבר. המילה "פגרה" צריכה לצאת בכלל
מהלקסיקון.

איילת נחמיאס ורבין (המחנה הציוני):

בסדר יקירי, אנחנו נטפל בזה בצורה מסודרת, לא עכשיו.

היו"ר דוד ביטן:

מי בעד ההצעה של הנשיאות?

ארבל אסטרחן:

אתה צריך להציג אותה.

מזכירת הכנסת ירדנה מלר-הורוביץ:

"בהתאם לסעיף 18 לתקנון הכנסת ובכפוף להוראות סעיף 9 לחוק הכנסת" – היושב
ראש קיים התייעצות עם סגניו בנשיאות לגבי קביעת "מועדי המושב השני של הכנסת
העשרים".

אחמד טיבי (הרשימה המשותפת):

אני מאשר את העובדה שהתקיימה התייעצות.

מזכירת הכנסת ירדנה מלר-הורוביץ:

אנחנו פתחנו את המושב בכנס החורף בכ"ח בתשרי, ה-11 באוקטובר, לאחר חג
הסוכות, ואנחנו נסיים לפי ההמלצה את כנס החורף בכ"ד באדר ב', 3 באפריל
2016. השנה זו שנה מעוברת, יש לנו שני אדר, ולכן אנחנו גם נעבוד חודש, יוצא
אפילו חודש וחצי יותר לעומת שנים קודמות. זה די חופף למה שהיה בשנה המעוברת
הקודמת שחלה בשנת 2010, תשע"א.

אלעזר שטרן (יש עתיד):

אבל תמיד זה היה שלושה שבועות לפני פסח, לא שבועיים?

מזכירת הכנסת ירדנה מלר-הורוביץ:

השנה ערב פסח יוצא ביום שישי. בדרך כלל זה יוצא 10, 12 יום עד שבועיים. זו
המלצה, אם אתם רוצים, אתם יכולים לשנות אותה. כרגע פסח יוצא בערב שישי, וזו
ההמלצה.

איילת נחמיאס ורבין (המחנה הציוני):

זה יוצא בערב שישי שאחרי ה-3 באפריל?

מזכירת הכנסת ירדנה מלר-הורוביץ:

לא, הוא יסתיים ביום ראשון, כ"ד אדר ב' ה-3 באפריל. כ"ד אדר ב' זה כשבועיים
וחצי לפני פסח.

היו"ר דוד ביטן:

זאת אומרת שהפעם יהיה רק כשלושה שבועות חופש.

מזכירת הכנסת ירדנה מלר-הורוביץ:

זה כשבועיים וחצי לפני ערב פסח.

היו"ר דוד ביטן:

יש לנו עוד חודש עבודה, בניגוד לשנים קודמות.

יואל חסון (המחנה הציוני):

אני רוצה לשאול את מזכירת הכנסת, אם תוכל לעדכן את הוועדה כמה זמן חברי
הכנסת פועלים בשנה.

יואב בן צור (ש"ס):

360 יום.

יואל חסון (המחנה הציוני):

לא, הכנסת, הכנסת פעילה.

יואב בן צור (ש"ס):

אמרת חברי הכנסת.

יואל חסון (המחנה הציוני):

אתה צודק, הכנסת.

מזכירת הכנסת ירדנה מלר-הורוביץ:

נמצאת כאן היועצת המשפטית, שתוכל להרחיב אם היא תרצה. חוק הכנסת קובע את
שני הכנסים ואומר מה הוא מושב, והוא אומר שהכנסת תעבוד לא פחות משמונה
חודשים. הוא לא אומר כמה יותר, אבל לא פחות משמונה חודשים.

יואל חסון (המחנה הציוני):

וכמה בפועל?

מזכירת הכנסת ירדנה מלר-הורוביץ:

בדרך כלל זה היה מתחלק חמישה חודשים, חמישה וחצי כנס חורף ושלושה חודשים,
חודשיים וחצי, תלוי בתאריך העברי.

יואל חסון (המחנה הציוני):

אבל השנה הזאת, השנה העברית הזאת?

מזכירת הכנסת ירדנה מלר-הורוביץ:

השנה הזו, שנה מעוברת, ייצא לנו בכנס החורף לעבוד לפי ההצעה הזו שישה
חודשים וחצי, שישה חודשים ושבועיים.

יואל חסון (המחנה הציוני):

ולכמה זה יצטבר בסך הכול?

מזכירת הכנסת ירדנה מלר-הורוביץ:

בכנס הקיץ שלושה חודשים מלאים, סך הכול תשעה חודשים וחצי.

יואל חסון (המחנה הציוני):

תשעה חודשים וחצי, בניגוד לטענות שהכנסת עובדת חצי שנה, בניגוד לאמירות
כאלה ואחרות.

מזכירת הכנסת ירדנה מלר-הורוביץ:

אף פעם לא היה, לא יכול להיות חצי שנה, כי החוק אומר לא פחות משמונה
חודשים.

יואל חסון (המחנה הציוני):

אבל חשוב להגיד את זה, חשוב להגיד את זה.

היו"ר דוד ביטן:

בשנה שעברה - -

מזכירת הכנסת ירדנה מלר-הורוביץ:

- - שנת בחירות.

היו"ר דוד ביטן:

צריך להוריד את המילה "פגרה", זה הכול. צריך להוריד את המילה "פגרה"
מהלקסיקון, למה צריך להגיד פגרה?

יואב בן צור (ש"ס):

לא אומרים פגרה, המליאה עובדת בימים אלה ואלה.

היו"ר דוד ביטן:

לא נכון, אדוני, בתקשורת אומרים פגרה, וזה לא המצב. אנחנו באים לישיבות
ועדות, אנחנו באים לישיבות מליאה. מדביקים לנו פגרות.

אלעזר שטרן (יש עתיד):

הלוואי שזאת היתה הבעיה של הדימוי שלנו.

איילת נחמיאס ורבין (המחנה הציוני):

בדיוק.

היו"ר דוד ביטן:

יש לך טעות גדולה, כי חלק מה"עליהום" הציבורי עלינו נובע גם מזה.

איילת נחמיאס ורבין (המחנה הציוני):

בסדר, אבל השבוע זה לא מקור הבושה.

היו"ר דוד ביטן:

זה ברור, מה זה קשור? עכשיו אתם מערבבים את זה בזה. זה ברור שמה שקרה לא
בסדר.

אלעזר שטרן (יש עתיד):

איילת מתכוונת למהירות של ביטול חוק - - -

היו"ר דוד ביטן:

לזה היא מתכוונת? כמו שאתם עשיתם את זה מהר גם באישור.

אלעזר שטרן (יש עתיד):

זה לא נכון, לא מהר בכלל.

היו"ר דוד ביטן:

מבחינת הזמן לא נכון?

אלעזר שטרן (יש עתיד):

ברור, הדיונים.

היו"ר דוד ביטן:

תיקון חוק זה כמו לחוקק חוק חדש?

אלעזר שטרן (יש עתיד):

גם הוא היה תיקון חוק שירות ביטחון.

איילת נחמיאס ורבין (המחנה הציוני):

לא התכוונתי, אני אומרת שהפגרות, עם כל המורכבות שמתלווה אליהן, זו לא
הסיבה להרגיש בושה.

היו"ר דוד ביטן:

זה לא קשור, זה נכון.

אלעזר שטרן (יש עתיד):

זאת רק דוגמה אחת, יש הרבה.

מזכירת הכנסת ירדנה מלר-הורוביץ:

כנס הקיץ ייפתח בי"ד באייר, 22 במאי, ויסתיים בג' באב ה-7 באוגוסט.

יואב בן צור (ש"ס):

למה לא באחד באוגוסט?

מזכירת הכנסת ירדנה מלר-הורוביץ:

בדרך כלל בתשעה באב אנחנו כבר בפגרה, זה לפי החודשים, וגם יצא שלושה חודשים
מלאים לעבוד. בכלל זאת אני רוצה לציין, שבעוד שבועיים יש לנו חג החנוכה.

היו"ר דוד ביטן:

חבר הכנסת יואב בן צור, תדאגו לתקן את החוק, שבתשעה באב כל החיילים ייצאו
לחופש...

יואב בן צור (ש"ס):

כל החיילים? בעזרת השם, יבוא משיח ולא נצטרך צבא. לא נצטרך צבא, בעזרת השם.

היו"ר דוד ביטן:

נעשה תיקון בשביל חבר הכנסת שטרן...

מזכירת הכנסת ירדנה מלר-הורוביץ:

שבוע חנוכה בעוד שבועיים יחול כך – אנחנו עובדים בשבוע חנוכה כבכל שנה.
ביום שני, כ"ה בכסלו זה נר שני של חנוכה, ולכן ישיבת הכנסת תיפתח בשעה
13:00 כדי לאפשר לוועדות בכל שבוע החנוכה להמשיך את העבודה הסדירה, ותסתיים
בשעה 16:00 כדי לעלות לטרקלין ולהדליק מוקדם ככל האפשר סמוך לסיום הישיבה
נר של חנוכה. ביום שלישי, ה-8 לדצמבר, נר שלישי של חנוכה, הישיבה תיפתח
בשעה 13:00 ותסתיים בשעה 16:00 לכל המאוחר, וביום רביעי היא נפתחת כרגיל
ב-11:00 ותסתיים ב-15:00 לכל המאוחר, כדי לאפשר לחברי כנסת להגיע להדלקות
נר.

היו"ר דוד ביטן:

שבוע אחרי זה?

מזכירת הכנסת ירדנה מלר-הורוביץ:

לאחר חנוכה זה שבוע רגיל.

אלעזר שטרן (יש עתיד):

ההגדרה של נר שני של חנוכה, למה היא? אצלנו ביהדות היום הולך אחרי הלילה.
כשאת אומרת שנעלה להדליק את הנר השני, זה אומר שאת הנר השני הדלקנו יום
קודם?

מזכירת הכנסת ירדנה מלר-הורוביץ:

לא, יום קודם הדלקת בכ"ד בכסלו את נר ראשון, זה נר שני.

אלעזר שטרן (יש עתיד):

זה מה שאני אומר, שיום שני זה הדלקה של נר ראשון.

מזכירת הכנסת ירדנה מלר-הורוביץ:

בכ"ד בכסלו, שזה יום ראשון בשבוע, יום א', יהיה נר ראשון של חנוכה בלילה.

אלעזר שטרן (יש עתיד):

אבל את כותבת כאן שביום שני זה נר שני של חנוכה, זה לא זה.

מזכירת הכנסת ירדנה מלר-הורוביץ:

אבל ידליקו שני נרות.

אלעזר שטרן (יש עתיד):

בערב.

מזכירת הכנסת ירדנה מלר-הורוביץ:

מסורת בידינו שנר ראשון של חנוכה כל אחד נוסע להדליק בביתו, את זה ביקשו
וזאת כבר מסורת של שנים. כדי שחברי הכנסת יידעו שתהיה כאן הדלקת נר, אני
מציינת את זה.

ישראל אייכלר (יהדות התורה):

צריך להיות כתוב: הדלקת נר שני של חנוכה.

מזכירת הכנסת ירדנה מלר-הורוביץ:

אנחנו נדייק בסדר-היום הכללי של הכנסת, בסדר? אם נר ראשון יוצא ביום שני,
אנחנו נדליק נר שני.

אלעזר שטרן (יש עתיד):

אלה עם הכיפונת יכולים להתבלבל, אלה יודעים...

מזכירת הכנסת ירדנה מלר-הורוביץ:

אתם שמים לב, שאין כאן פירוט השנה של פורים, של שבועות, ולא בכדי, משום שזה
יוצא בסופי שבוע. זאת אומרת, שאם בשנים עברו היו חופשות בפורים, היו חופשות
בשבועות, זה נופל על סופי שבוע, ואנחנו עובדים נטו מה שאני הקראתי, זאת
אומרת גם בחנוכה יש ימי עבודה רגילים, רק שינינו את שעות העבודה.

ישראל אייכלר (יהדות התורה):

מתי יוצא פורים?

מזכירת הכנסת ירדנה מלר-הורוביץ:

פורים יוצא בי"ד באדר ב', ביום חמישי בשבוע. אני יודעת שאין חופש פורים
השנה.

ישראל אייכלר (יהדות התורה):

חבר הכנסת אלעזר שטרן גר רחוק מאוד, ואם הוא צריך לקרוא את המגילה ביישוב
שלו, איך זה נקרא?

אלעזר שטרן (יש עתיד):

הושעיה.

ישראל אייכלר (יהדות התורה):

הוא חייב לעזוב, הוא לא יכול להיות פה ביום רביעי בהצבעות.

מזכירת הכנסת ירדנה מלר-הורוביץ:

אני מציעה שקודם כל נאשר את מה שהיה במסגרת התייעצות הנשיאות, ואם יש לכם
בקשות שקשורות בהלכה, אנחנו נבדוק את זה.

היו"ר דוד ביטן:

למה הוא לא יכול באותו יום?

מזכירת הכנסת ירדנה מלר-הורוביץ:

חזקה על יושב ראש הכנסת, שהוא בקי, אתם תתייעצו אתו.

היו"ר דוד ביטן:

מה הבעיה? בוא נקבע יום אחד לפני.

מזכירת הכנסת ירדנה מלר-הורוביץ:

אבל אני לא יודעת - - -

היו"ר דוד ביטן:

אנחנו נאשר את זה כפי שזה, אבל אנחנו נתקן תיקונים אם צריך, מה הבעיה?

מזכירת הכנסת ירדנה מלר-הורוביץ:

המושב השלישי ייפתח לאחר החגים, בכ"ח בתשרי ה-30 באוקטובר.

ישראל אייכלר (יהדות התורה):

בתענית אסתר אי-אפשר - - -

היו"ר דוד ביטן:

אני מבקש לאשר את המסגרת, ואם יש השגות לגבי תאריכים מסוימים, לפנות
למזכירת הכנסת.

יואב בן צור (ש"ס):

אני רוצה לומר שהאופטימיות פה היא יפה וטובה, שעד ה-30 באוקטובר תהיה ממשלה
יציבה וכו'.

היו"ר דוד ביטן:

היא תפסיק להיות יציבה לקראת תקציב 2017 בסוף, בסוף דצמבר.

איילת נחמיאס ורבין (המחנה הציוני):

ראיתי שראש הממשלה רוצה לדחוק בך להביא עוד חצי שנה תקציב דו-שנתי נוסף.

היו"ר דוד ביטן:

כן, אבל האוצר לא יכול לעמוד בזה, אף פעם לא הצליח לעמוד בזה.

אלעזר שטרן (יש עתיד):

תפטרו את האוצר.

היו"ר דוד ביטן:

לא, הוא לא יעמוד בזה עד אפריל, תמיד זה ככה. מי בעד אישור המלצת הנשיאות?

הצבעה

בעד – 8

נגד – אין

המלצת נשיאות הכנסת בדבר מועדי כנסים במושב השני, פתיחת המושב השלישי של
הכנסת העשרים וכן ישיבות הכנסת בשבוע שחל בו חג החנוכה נתקבלה, ואם יהיה
צורך, יתבצעו תיקונים.

היו"ר דוד ביטן:

פעם ראשונה שאנחנו מאשרים את זה, ולא מתנגדים לזה - - -

ישראל אייכלר (יהדות התורה):

עם ההערה של תענית אסתר.

היו"ר דוד ביטן:

עם ההערה שיהיו תיקונים בעתיד, אם יהיה צורך.

מזכירת הכנסת ירדנה מלר-הורוביץ:

תודה רבה.

2. הרכב הוועדה המשותפת של ועדת החוקה, חוק ומשפט וועדת החוץ והביטחון
בהתאם להוראות סעיף 4(ה) לחוק האזנת סתר, התשל"ט-1979.

היו"ר דוד ביטן:

יש לנו ועדה לפי חוק האזנת סתר, שחייבת חובת דיווח שנתית לוועדה המשותפת
לוועדת החוקה, חוק ומשפט ולוועדת החוץ והביטחון. זאת ועדת דיווחים על
האזנות סתר של משרד הביטחון. מדובר בוועדה סודית – שהנושאים בה סודיים,
הוועדה היא לא סודית.

ארבל אסטרחן:

לא, כתוב בחוק שהיא תשב בדלתיים סגורות.

היו"ר דוד ביטן:

הנושאים בה סודיים, לכן אנחנו לא נקבע ועדה גדולה. אני מציע שיהיו שישה ולא
ארבעה, שניים מהליכוד, שניים מהעבודה או מהמחנה הציוני, מכיוון שיושב ראש
הוועדה מהבית היהודי – שיישאר, ויש עתיד אלעזר שטרן שהוא אלוף.

אחמד טיבי (הרשימה המשותפת):

אדוני, יש נציג למשותפת?

היו"ר דוד ביטן:

לא, אין.

אחמד טיבי (הרשימה המשותפת):

למה?

יואל חסון (המחנה הציוני):

כי לא מאזינים לכם...

אחמד טיבי (הרשימה המשותפת):

אני רוצה לשאול.

היו"ר דוד ביטן:

אל תיתן לי להשיב...

יואל חסון (המחנה הציוני):

אתה פשוט עלול לשמוע הקלטה של עצמך...

יואב בן צור (ש"ס):

למה אין לנו נציג? תוריד למחנה הציוני, תוריד לליכוד.

יואל חסון (המחנה הציוני):

אל תוריד למחנה הציוני שום דבר.

אחמד טיבי (הרשימה המשותפת):

נדמה לי שעכשיו אנחנו דנים במשותפת, חבר הכנסת בן צור.

היו"ר דוד ביטן:

מה זה משנה?

יואל חסון (המחנה הציוני):

אל תוריד למחנה הציוני שום דבר.

היו"ר דוד ביטן:

בכל הוועדות אני משתדל לקבוע 16 חברים, כדי שכל הסיעות יהיו בפנים. בוועדה
הזאת זה לא המצב, פעם אחת בשנה נפגשים, בואו נוותר על זה.

יואב בן צור (ש"ס):

למה אתה צריך שניים מהליכוד ומהמחנה הציוני שניים?

היו"ר דוד ביטן:

אבל אז אגודה תרצה וכולם ירצו. המפלגות הגדולות.

איילת נחמיאס ורבין (המחנה הציוני):

מישהו מכם שומע את השני בכלל?

אחמד טיבי (הרשימה המשותפת):

האם לנציג אוכלוסיית המצותתים יש נציגות?

היו"ר דוד ביטן:

לא.

אחמד טיבי (הרשימה המשותפת):

אנחנו רוצים פיצוי...

היו"ר דוד ביטן:

לוועדה הזאת?

אחמד טיבי (הרשימה המשותפת):

אתם דוחקים אותנו מהוועדה.

יואל חסון (המחנה הציוני):

אני אגיד לך מה יהיה הפיצוי, נאזין לך יותר...

היו"ר דוד ביטן:

בוא נגיד בוועדה אחרת, נדאג למשותפת - - -

אחמד טיבי (הרשימה המשותפת):

אנחנו רוצים פיצוי.

יואל חסון (המחנה הציוני):

אנחנו מבטיחים לך האזנה באיכות HD.

היו"ר דוד ביטן:

כל השנים היא היתה מורכבת מארבעה נציגים.

אחמד טיבי (הרשימה המשותפת):

חבר הכנסת יואל חסון, תציע את ההצעה.

יואל חסון (המחנה הציוני):

אני אמרתי לו שהוא יוותר על הייצוג הזה, ואנחנו נבטיח לו האזנה באיכות
HD...

אחמד טיבי (הרשימה המשותפת):

המחוות שלכם הורגות אותנו, הן פה נתקעות כל הזמן.

יואל חסון (המחנה הציוני):

זה מה שנקרא "לפנק, לפנק לפנק"...

היו"ר דוד ביטן:

תקשיב טוב, אם אתה תהיה בוועדה, אתה תפסיד פוליטית, למה? כולם יגידו לך - -
-

אחמד טיבי (הרשימה המשותפת):

רציתי לשלוח את מסעוד גנאים לוועדה...

ישראל אייכלר (יהדות התורה):

דוד, אבל יש פה 13 חברי כנסת של ש"ס ויהדות התורה.

יואב בן צור (ש"ס):

לא יכול להיות שאפילו אחד לא ייכנס.

היו"ר דוד ביטן:

זה יתכן, למה לא יתכן? מה זה משנה?

אחמד טיבי (הרשימה המשותפת):

ברצינות, לפרוטוקול, אנחנו לא מעוניינים להיות חלק מהוועדה.

היו"ר דוד ביטן:

אני יודע.

יואב בן צור (ש"ס):

אנחנו רוצים נציג אחד לכל החרדים.

היו"ר דוד ביטן:

אין בעיה, אחד יהיה מהליכוד ואתם תקבלו אחד. פה אנחנו לא יכולים ללכת לפי
ההרכב הסיעתי, זו ועדה קטנה.

אחמד טיבי (הרשימה המשותפת):

האם הוועדה תהיה אחראית על האזנות במסיבות סיום או פרידה?

היו"ר דוד ביטן:

במסיבות סיום שלכם, כן.

אחמד טיבי (הרשימה המשותפת):

לא התכוונתי - - -

איילת נחמיאס ורבין (המחנה הציוני):

אני הבנתי למה התכוונת.

אלעזר שטרן (יש עתיד):

השיקול של צדק פוליטי לא תופס פה, הוא לא תופס בוועדות המשנה האחרות. בדרך
כלל זה היה מקובל שזאת פררוגטיבה של ראשי הוועדות.

היו"ר דוד ביטן:

אנחנו לא נוהגים כך.

אלעזר שטרן (יש עתיד):

אבל אתה מגדיל.

היו"ר דוד ביטן:

אנחנו מתייעצים אתכם. חבר הכנסת שטרן, אנחנו לא מחויבים בזה, בכל הוועדות
המשותפות הרכבנו הרכב שמתאים סיעתית, אז הגדלתי כדי שזה יהיה מקובל, לכל
סיעה היה ייצוג.

אלעזר שטרן (יש עתיד):

בוועדת המשנה לשירותים הגדלת?

היו"ר דוד ביטן:

היא לא ועדת חוץ וביטחון, היא משותפת, היא לפי חוק אחר.

ארבל אסטרחן:

היא משותפת עם ועדת החוקה, חוק ומשפט.

היו"ר דוד ביטן:

ולפי חוק מסוים, זאת לא ועדת משנה שלכם. שלכם, תעשו מה שאתם רוצים.

יואב בן צור (ש"ס):

אני גם מוועדת החוקה, חוק ומשפט וגם מוועדת החוץ והביטחון.

היו"ר דוד ביטן:

אז אני אומר שישה חברים – שניים של המחנה הציוני, אחד מהבית היהודי ניסן
סלומינסקי, אתם מתעקשים?

ז'קלין ויזמן אלפסי:

ברור.

היו"ר דוד ביטן:

אבל זה לא הולך לפי סיעות.

ז'קלין ויזמן אלפסי:

אבל אנחנו יותר גדולים מהשאר.

היו"ר דוד ביטן:

אבל זה לא הולך לפי סיעות.

ז'קלין ויזמן אלפסי:

לא משנה, אבל במילא מייקל אורן שם, למה לא?

היו"ר דוד ביטן:

מייקל אורן, זה נכון.

ז'קלין ויזמן אלפסי:

וגם מירב נמצאת שם.

היו"ר דוד ביטן:

אז בוא נקבע שבעה – שבעה אני לא יכול.

יואב בן צור (ש"ס):

כל אחד יקבל אחד.

היו"ר דוד ביטן:

לא, אי אפשר להקים פה ועדה גדולה, אז לא.

יואב בן צור (ש"ס):

כל אחד יקבל אחד.

היו"ר דוד ביטן:

אבל אי אפשר, מה לעשות שגם מגיע לאופוזיציה, אז כולם מקבלים רק שניים.
אנחנו ארבעה והם שניים, מה אתם רוצים?

יואל חסון (המחנה הציוני):

תמיד הוועדות האלה הן בין ארבעה לשישה.

יואב בן צור (ש"ס):

יש עתיד אחד, מהמחנה הציוני אחד.

היו"ר דוד ביטן:

בכל הוועדות נתנו לכולם, אבל זו לא הוועדה. מה, זו גם ועדה פוליטית? אני לא
מבין את העניין הזה. כינוס אחד בשנה, לפי חוק האזנות סתר, מה אתם רוצים?
אני לא מבין את זה.

ישראל אייכלר (יהדות התורה):

אין שום סיבה שליש עתיד שיש 11 מנדטים יהיה נציג, וליהדות התורה ולש"ס שיש
13 נציגים, לא יהיה נציג.

יואל חסון (המחנה הציוני):

ממתי נהייתם ביחד, אשכנזים ומזרחיים ביחד? אבל אולי תתחילו בבית כנסת
משותף?

אחמד טיבי (הרשימה המשותפת):

אתם צריכים לעשות מה שאנחנו עשינו, רשימה חרדית משותפת.

היו"ר דוד ביטן:

תקשיבו, האמת שיש עתיד מקבלת בגלל הרקע האישי של שטרן, הוא אלוף בצה"ל.

יואב בן צור (ש"ס):

מה ההבדל? אני גם קצין בצה"ל.

יואל חסון (המחנה הציוני):

אתה יודע איזה איכויות שמע יש לבן צור?...

היו"ר דוד ביטן:

אל תגזימו, אלוף בצה"ל.

יואל חסון (המחנה הציוני):

בן צור כל תקציב פנוי הוא שומע...

היו"ר דוד ביטן:

זה לא תקציב. אני מצטער, אני לא נותן לכולם.

אחמד טיבי (הרשימה המשותפת):

מה הכישרונות הנדרשים לוועדה הזאת? שמיעה טובה...

היו"ר דוד ביטן:

רבותי, שישה – שניים מהמחנה הציוני, אחד מיש עתיד שזה אלעזר שטרן, מהבית
היהודי ניסן סלומינסקי, מהליכוד אחד אבי דיכטר, מהתנועה המשותפת מי?

אחמד טיבי (הרשימה המשותפת):

לא, תגיד התנועה החרדית.

היו"ר דוד ביטן:

מי מהתנועה החרדית המשותפת?

ישראל אייכלר (יהדות התורה):

יואב בן צור.

יואב בן צור (ש"ס):

אני.

האחמד טיבי (הרשימה המשותפת):

ה"שמען" הכי טוב...

היו"ר דוד ביטן:

נתתי לש"ס, לא נתתי למשותפת. מתי תביאו לי את השמות מהמחנה הציוני? אני
צריך לקרוא את זה.

איילת נחמיאס ורבין (המחנה הציוני):

עד שאתה תודיע במליאה, ניתן לך את זה.

היו"ר דוד ביטן:

חבר הכנסת בן צור, חבר איזה ועדה אתה?

יואב בן צור (ש"ס):

ועדת החוקה וחוץ וביטחון, מה שאתה רוצה.

היו"ר דוד ביטן:

הוא חבר בשתיהן, אז אפשר לסדר. אתם צריכים להביא לנו שניים מוועדת חוץ
וביטחון.

איילת נחמיאס ורבין (המחנה הציוני):

למה לא אחד מפה ואחד מפה?

היו"ר דוד ביטן:

אז תכניסי את חבר הכנסת בן צור מטעם ועדת החוץ והביטחון. אתה חבר ועדת החוץ
והביטחון?

יואב בן צור (ש"ס):

כממלא מקום.

אחמד טיבי (הרשימה המשותפת):

לא, ממלא מקום אסור.

היו"ר דוד ביטן:

חבר'ה, אל תעשו עניין מכלום.

איילת נחמיאס ורבין (המחנה הציוני):

לכולם מותר לעשות עניין ולנו אסור לעשות עניין?

היו"ר דוד ביטן:

לא, אל תעשו עניין מכלום. אם צריכים שניים מוועדת החוץ והביטחון, תביאו
שניים משם. ישיבה אחת בשנה, נותנים ממש את השמות למי מאזינים?

ארבל אסטרחן:

לא.

היו"ר דוד ביטן:

אז מה עושים בוועדה הזאת?

ארבל אסטרחן:

כתוב שיהיה דיווח לוועדה על מספר ההיתרים שניתנו להאזנות למטרות ביטחון
המדינה.

היו"ר דוד ביטן:

על מספר ההיתרים, איזה פיקוח יש? כשאומרים 2,000 האזנות, זה פיקוח? שטויות.

ארבל אסטרחן:

יש להם עוד תפקידים, תקנות שנוגעות להאזנות ביטחוניות יהיו באישור הוועדה
המשותפת הזאת.

היו"ר דוד ביטן:

זה בסדר, זה חשוב. זה מוסכם? מי בעד? מי נגד? מי נמנע?

הצבעה

בעד – רוב

נגד – מיעוט

הרכב חברי הוועדה המשותפת של ועדת החוקה, חוק ומשפט וועדת החוץ והביטחון
בהתאם להוראות סעיף 4(ה) לחוק האזנת סתר, התשל"ט-1979 נתקבל: שניים מהמחנה
הציוני, אלעזר שטרן מיש עתיד, ניסן סלומינסקי מהבית היהודי, אבי דיכטר
מהליכוד ויואב בן צור מש"ס.

אחמד טיבי (הרשימה המשותפת):

אני רוצה רביזיה, כי לא ברור מה הסמכויות של הוועדה...ברור לכם מה הסמכויות
של הוועדה?

יואל חסון (המחנה הציוני):

לא רוצים לדעת...

אחמד טיבי (הרשימה המשותפת):

יואל לא מעוניין לרדת לפרטי פרטים של סמכויות הוועדה.

היו"ר דוד ביטן:

מתי תביאו את השמות?

איילת נחמיאס ורבין (המחנה הציוני):

עד שתצטרך לעלות זה יהיה.

יואל חסון (המחנה הציוני):

תן קודם כל להאזין ולהבין...

מזכירת הכנסת ירדנה מלר-הורוביץ:

זהו, הסתיים? תודה רבה.

הישיבה ננעלה בשעה 10:30.
