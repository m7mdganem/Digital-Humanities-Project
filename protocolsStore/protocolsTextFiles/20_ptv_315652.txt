הכנסת העשרים

מושב שני

פרוטוקול מס' 48

מישיבת ועדת הכנסת

יום רביעי, ח' בחשון התשע"ו (21 באוקטובר 2015), שעה 10:00

סדר היום:

1. בחירת ממלא מקום ליו"ר הכנסת בעת העדרו מהארץ

2. פניית יו"ר ועדת הפנים והגנת הסביבה בדבר טענת חריגה מגדר נושא בעת
הדיון בפרק ב' לחוק התכנית הכלכלית (תיקוני חקיקה ליישום המדיניות הכלכלית
לשנות התקציב 2015 ו-2016), התשע"ה-2015 – לפי סעיף 85 לתקנון.

3. הצעת חוק לצמצום השימוש במזומן, התשע"ה-2015

4. הצעת חוק להעמקת גביית המסים והגברת האכיפה (אמצעים לאכיפת תשלום מסים
ולהרתעה מפני הלבנת הון) (תיקוני חקיקה), התשע"ה-2015

5. הצעת חוק חסינות חברי הכנסת, זכויותיהם וחובותיהם (תיקון - הרחבת
סמכויות ועדת האתיקה), התשע"ו-2015

6. הצעת חוק חסינות חברי הכנסת, זכויותיהם וחובותיהם (תיקון - חיוב חבר
הכנסת בנזק כספי שנגרם בכוונה ), התשע"ו-2015

נכחו:

חברי הוועדה:

דוד ביטן – היו"ר

רוברט אילטוב

יואב בן צור

צחי הנגבי

מכלוף מיקי זוהר

אורן אסף חזן

יואל חסון

אחמד טיבי

ינון מגל

איילת נחמיאס ורבין

רועי פולקמן

יואב קיש

חברי הכנסת:

דוד אמסלם

אייל בן ראובן

ענת ברקו

מסעוד גנאים

רחל עזריה

מיקי רוזנטל

יואל רזבוזוב

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  רון אלמוג      –    לשכה משפטית, משרד הפנים
  -------------- ---- ----------------------------------------------------
  דורון סמיש     –    אגף תקציבים, משרד האוצר

  תומר רוזנר     –    יועץ משפטי, ועדת הפנים והגנת הסביבה, הכנסת
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

בחירת ממלא מקום ליו"ר הכנסת בעת העדרו מהארץ

היו"ר דוד ביטן:

רבותי, אני פותח את ישיבת ועדת הכנסת. הנושא הראשון על סדר-היום: בחירת
ממלא-מקום ליו"ר הכנסת בעת העדרו מהארץ. מזכירת הכנסת, בבקשה.

מזכירת הכנסת ירדנה מלר-הורוביץ:

בוקר טוב. בהתאם לתקנון, יושב-ראש הכנסת עתיד לצאת את הארץ במשלחת של הכנסת
לביקור גומלין בגיאורגיה, הוא מוזמן על ידי יושב-ראש הפרלמנט, אתמול אירחנו
כאן את נשיא גיאורגיה. מתבקשת הוועדה לאשר בחירת ממלא-מקום בין התאריכים 4
בנובמבר ל-8 בנובמבר, מיום רביעי עד יום ראשון, את חבר הכנסת יצחק וקנין.

היו"ר דוד ביטן:

עוד פעם וקנין? אי אפשר להחליף פעם אחת? אחמד, אתה רוצה שאני אבחר בך
לממלא-מקום?

מזכירת הכנסת ירדנה מלר-הורוביץ:

היתה נאווה והיתה נורית קורן. נורית קורן קיבלה אפילו את כתב ההתפטרות של
בנט, הוא הגיש לה את ההפטרות.

היו"ר דוד ביטן:

מה דעתכם שנבחר באחמד לממלא-מקום?

אחמד טיבי (הרשימה המשותפת):

אצל ריבלין הייתי.

היו"ר דוד ביטן:

מי בעד?

מיקי רוזנטל (המחנה הציוני):

בעד מה?

היו"ר דוד ביטן:

לבחור בוקנין כממלא-מקום ארבעה ימים.

מזכירת הכנסת ירדנה מלר-הורוביץ:

בין ה-4 בנובמבר ל-8 בנובמבר.

הצבעה

בעד – פה אחד

אושרה בחירת ממלא-מקום יו"ר הכנסת.

היו"ר דוד ביטן:

פה אחד.

הצעת חוק חסינות חברי הכנסת, זכויותיהם וחובותיהם (תיקון - חיוב חבר הכנסת
בנזק כספי שנגרם בכוונה ), התשע"ו-2015

היו"ר דוד ביטן:

הצעת חוק חסינות חברי הכנסת, זכויותיהם וחובותיהם (תיקון - חיוב חבר הכנסת
בנזק כספי שנגרם בכוונה ), התשע"ו-2015. הגשתם רביזיה, אני מבין שאתם
מבטלים אותה, נכון?

מיקי רוזנטל (המחנה הציוני):

כן, אנחנו מבטלים את כל הרביזיות.

היו"ר דוד ביטן:

לא, את זאת במיוחד, השנייה אני אתקן.

יואל חסון (המחנה הציוני):

אבל לוודא שיש הסכמה ומה הנוסח.

היו"ר דוד ביטן:

ניסחנו את הנזק, ניסחנו מגבלה, הכול בסדר. אז לא צריכים להצביע על זה, סעיף
הבא.

אתי בן יוסף:

וההחלטה הקודמת?

היו"ר דוד ביטן:

תופסת.

אחמד טיבי (הרשימה המשותפת):

זו הרביזיה שלי.

היו"ר דוד ביטן:

לא הגשת. על זה לא הגשת – הוא הגיש.

אחמד טיבי (הרשימה המשותפת):

על שתיהן הגשתי.

היו"ר דוד ביטן:

אתה רוצה להגיש על זה גם?

אחמד טיבי (הרשימה המשותפת):

הגשתי.

היו"ר דוד ביטן:

אז אתה רוצה למחוק אותה?

אחמד טיבי (הרשימה המשותפת):

למה?

היו"ר דוד ביטן:

כי פה זה לא ערבים-יהודים, זה מי שעושה נזק.

אחמד טיבי (הרשימה המשותפת):

מה תיקנת?

היו"ר דוד ביטן:

אמרנו שאנחנו נגדיר את הנזק שהוא יהיה רק ממשי, הגבלנו את זה ל-10,000 שקל
גג, גם אם עשית נזק יותר חמור.

אורן אסף חזן (הליכוד):

לא, אני לא מוכן. ניסית לשכנע אותנו 20,00, רצית 80,000.

היו"ר דוד ביטן:

זה לא קשור לסעיף השני.

אורן אסף חזן (הליכוד):

זה לא קשור?

היו"ר דוד ביטן:

מה אתה קופץ כל הזמן? זה קשור לסעיף הראשון. אז בעצם אין רביזיה.

מיקי רוזנטל (המחנה הציוני):

מורידים את הרביזיה.

הצעת חוק חסינות חברי הכנסת, זכויותיהם וחובותיהם (תיקון - הרחבת סמכויות
ועדת האתיקה), התשע"ו-2015

היו"ר דוד ביטן:

הצעת חוק חסינות חברי הכנסת, זכויותיהם וחובותיהם (תיקון - הרחבת סמכויות
ועדת האתיקה), התשע"ו-2015. לאחר ששוחחתי עם חברי כנסת מקובל עלי שאנחנו
נעשה תיקון מסוים מכיוון שהעיקר זה העיקרון, העיקרון שאפשר להשית על חברי
הכנסת קנס כספי. זה עקרון חדש ועל כן אני מקבל את ההצעה שהיתה של יושב-ראש
ועדת האתיקה ושל מספר חברי כנסת שבפעם הראשונה שחבר כנסת עובר עבירה אתית
חמורה זה יהיה פה אחד, בפעם השנייה זה כבר יהיה רוב רגיל, שלושה מתוך
ארבעה.

ארבל אסטרחן:

אני רוצה להבהיר: פעם ראשונה שנשלל ממנו שכר – לא אם נתנה הערה או אזהרה.
שלילת שכר ראשונה – פה אחד. בפעם השנייה ברוב של חברי הוועדה, שלושה
מארבעה.

היו"ר דוד ביטן:

זה התיקון, בעצם קבלת הרביזיה בחלקה.

ארבל אסטרחן:

לא באותה קדנציה.

מיקי רוזנטל (המחנה הציוני):

אנחנו מקבלים את זה, אני רק רוצה לחדד את הנקודה: לא מדובר על ההרחקה אלא
רק על שלילת השכר.

היו"ר דוד ביטן:

רק על השלילה, הרחקה אפשר ברוב הרגיל.

מיקי רוזנטל (המחנה הציוני):

ברגע שרוצים להפעיל את סעיף שלילת השכר לגבי עבירה שאיננה - - -

ינון מגל (הבית היהודי):

אז צריך שתי הצבעות?

מיקי רוזנטל (המחנה הציוני):

לא, אני אסביר. שאיננה אי-השתתפות בעבודת הכנסת, כי על זה יש כבר היום תקנה
והיא מאפשרת. ברגע שזאת הפרה חמורה שבגינה הרחקה ורוצים להוסיף עליה קנס
כספי אז צריך שיהיה פה אחד בקרב חברי הוועדה.

ארבל אסטרחן:

זו לא פעם ראשונה בקדנציה אלא פעם ראשונה בכלל.

מיקי רוזנטל (המחנה הציוני):

עוד הסכמנו, ברשותך, אדוני, שברגע שמדובר בעבירה רצידיוויסטית, זאת עבירה
חוזרת, מספיק רוב רגיל.

היו"ר דוד ביטן:

הרוב הרגיל שיש היום בתקנון.

ארבל אסטרחן:

שלושה מארבעה.

מיקי רוזנטל (המחנה הציוני):

זה נראה לנו מאוזן, זה מאזן בין הצורך להרתיע, לבין הצורך לשפר את התנהגות
חברי הכנסת, לבין אי שימוש לרעה בדבר הזה ולפיכך אנחנו נתמוך בכך.

ארבל אסטרחן:

אני רוצה להבהיר שזו לא פעם ראשונה בקדנציה.

היו"ר דוד ביטן:

פעם ראשונה של אותו חבר כנסת.

אחמד טיבי (הרשימה המשותפת):

עדיף פעם ראשונה בקדנציה, אגב.

היו"ר דוד ביטן:

אני רק רוצה להדגיש מאתמול, שאמרתי שרשימת בשארה היא הכי קיצונית ולא כל
הח"כים הערביים. אם ראיתם את הכתבה של היום, הם לא הסכימו למה שאמר חבר
הכנסת עודה, בשם הרשימה, על הפיגוע בבאר-שבע והם התנגדו בעצם לגינוי.

אחמד טיבי (הרשימה המשותפת):

א', אני רוצה לתקן.

היו"ר דוד ביטן:

זה היה כתוב בעיתון.

מסעוד גנאים (הרשימה המשותפת):

זה בשם כולנו, זה בשם הרשימה.

היו"ר דוד ביטן:

אבל הם הודיעו שהם לא מסכימים.

אחמד טיבי (הרשימה המשותפת):

זאת הודעה בשם הרשימה - - -

היו"ר דוד ביטן:

הרשימה הזאת היא קיצונית ולצערי הרב צריך להוציא אותם מחוץ לחוק באיזשהו
שלב.

טוב, מי בעד קבלת הרביזיה בחלקה? מי נגד? מי נמנע?

הצבעה

בעד – 10

נגד – 2

נמנעים – אין

הרביזיה התקבלה.

אתי בן יוסף:

אתה נגד או נמנע?

אחמד טיבי (הרשימה המשותפת):

אני ומסעוד נגד.

היו"ר דוד ביטן:

הם נגד, קיבלו הנחיה. פתחתנו את הרביזיה, מי בעד ההצעה כמו שאני תיקנתי
אותה?

הצבעה

בעד – 10

נגד – 2

נמנעים – אין

התיקון אושר.

היו"ר דוד ביטן:

אושר.

פניית יו"ר ועדת הפנים והגנת הסביבה בדבר טענת חריגה מגדר נושא בעת הדיון
בפרק ב' לחוק התכנית הכלכלית (תיקוני חקיקה ליישום המדיניות הכלכלית לשנות
התקציב 2015 ו-2016), התשע"ה-2015 – לפי סעיף 85 לתקנון.

היו"ר דוד ביטן:

פניית יו"ר ועדת הפנים והגנת הסביבה בדבר טענת חריגה מגדר נושא בעת הדיון
בפרק ב' לחוק התכנית הכלכלית (תיקוני חקיקה ליישום המדיניות הכלכלית לשנות
התקציב 2015 ו-2016), התשע"ה-2015 – לפי סעיף 85 לתקנון.

ארבל אסטרחן:

אולי רק צריך להגיד את המסגרת – בפרקים בחוק ההסדרים שעברו לוועדת הפנים
נטענו על ידי נציגי האוצר והפנים שתי טענות נושא חדש: אחת לגבי חוק התכנון
והבנייה, אחת לגבי פקודת העיריות. לפי התקנון, כאשר נציג המשרד הממשלתי
טוען נושא חדש יו"ר הוועדה חייב להביא את זה לוועדת הכנסת לדיון, אבל כתוב
שהטענה לא תדון בוועדת הכנסת אלא אם כן נטענה בכתב בידי השר. שר הפנים
העביר מכתב לוועדה ולכן צריך לדון בטענה, שר האוצר, אני מבינה, לא מסר,
למרות - - -

היו"ר דוד ביטן:

עדיין לא העביר.

דוד אמסלם (הליכוד):

לא, דיברתי אתו, הוא גם לא יעביר.

היו"ר דוד ביטן:

הוא מוכן לתיקון הזה?

ארבל אסטרחן:

לכן לא ניתן - - -

היו"ר דוד ביטן:

לא הבנתי, דודי, הוא מוכן לתיקון?

דוד אמסלם (הליכוד):

אני מסתדר אתו, לא במסגרת - - -

היו"ר דוד ביטן:

מה זאת אומרת "אתה מסתדר אתו"? זה ישב בשולחן שלנו.

איילת נחמיאס ורבין (המחנה הציוני):

אבל, יושב-הראש, למה המכתב לא הועבר לחברי הוועדה?

היו"ר דוד ביטן:

איזה מכתב?

איילת נחמיאס ורבין (המחנה הציוני):

של שר הפנים.

היו"ר דוד ביטן:

עכשיו קיבלנו אותו.

איילת נחמיאס ורבין (המחנה הציוני):

אז תציג לנו אותו.

היו"ר דוד ביטן:

בבקשה, אני אתן לכם אותו.

דוד אמסלם (הליכוד):

אני אענה לך באופן פורמלי: היות ואין מכתב משר האוצר לגבי הטענה של נושא
חדש אז לא קיים נושא חדש.

היו"ר דוד ביטן:

אני יכול, דרך אגב, לא לסיים את הישיבה ולמשוך אותה עד שאני מקבל את המכתב,
זו אחת הסמכויות שלי.

דוד אמסלם (הליכוד):

לפי התקנון, עד תחילת הישיבה צריך להגיש את המכתב.

איילת נחמיאס ורבין (המחנה הציוני):

זה נשמע מאוד הגיוני, למה אין מכתב?

היו"ר דוד ביטן:

שר האוצר החליט לא להגיש את המכתב הזה, אני לא יודע למה.

דוד אמסלם (הליכוד):

לא, איילת, שר האוצר לא רואה בזה נושא חדש ושר הפנים הגיב לאירוע, עכשיו
אני אסביר במה מדובר.

איילת נחמיאס ורבין (המחנה הציוני):

כן, תסביר לנו מה זה הנושא החדש בכלל.

דוד אמסלם (הליכוד):

לכן יש רק נושא אחד שכרגע עומד על הפרק מבחינתנו וזה נושא פקודת העיריות
ואני אסביר. אני קיימתי דיון לפני כחודשיים בסוגיית מתקן ציפורי, מתקן
עירוני בירושלים, זה מתקן שיש בו כ-60 דונם, בריכת שחיה וכו' שהשתמש בה כלל
הציבור. ראש העירייה, מר ברקת, החליט שהוא רוצה להעביר את זה לצבא,
למכללות. אני חשבתי שזה הזוי, עשינו דיון, כל המתנגדים באו לכאן והעסק
המשיך. לכן חשבתי, ואני עדיין חושב כתוצאה מהמקרה הזה, שיש פה איזושהי
לקונה בכל הסיפור הזה של היחסים בין העיריות לבין המשרדים לבין הכנסת.
סברתי שבמקרה שהוא מקרה דרמטי – אני רשמתי 5 דונם אבל אנחנו מתכוונים
להגדיל את זה - - -

היו"ר דוד ביטן:

סיכמנו משהו, אני ואתה.

דוד אמסלם (הליכוד):

15 דונם.

היו"ר דוד ביטן:

15 וגם שצריך שינוי תב"ע.

דוד אמסלם (הליכוד):

15,000 מטר מרובע. אבל לשנות את הייעוד שלו, אני חושב שזה דורש דיון
ציבורי, דברים מהסוג הזה. לא יכול להיות שזה יעבור בין ראש עיר כזה לבין שר
כזה. לכן חשבתי שבאירועים דרמטיים שווה לעשות דיון ציבורי.

מיקי רוזנטל (המחנה הציוני):

15 דונם אבל רק בשטחים חומים?

היו"ר דוד ביטן:

אני אסביר.

מיקי רוזנטל (המחנה הציוני):

אחרת אנחנו עושים עוד ועדה מחוזית, ועדת כנסת – עוד בירוקרטיה.

היו"ר דוד ביטן:

קיימתי משא ומתן ואני אסביר.

דוד אמסלם (הליכוד):

דרך אגב, אנחנו נדון בוועדה בהצעת החוק הזאת אבל בגדול מדובר על שטח שהוא
בשינוי ייעוד, שזה לא הייעוד המקורי שלו. אם זה הייעוד שלו אין בעיה. נגיד
הוא רצה לקחת שטח ירוק - - -

ינון מגל (הבית היהודי):

אבל יש ועדות.

היו"ר דוד ביטן:

אני הגעתי, אחרי משא ומתן ארוך, קשה ומייגע עם יושב-ראש ועדת הפנים, שבדרך
כלל כשהוא מחליט הוא לא זז מילימטר, הגעתי אתו לסיכום שבסעיף הזה – הרי אין
הגיון להביא כל דבר לוועדת הפנים, במיוחד לאור העובדה שיש חוק חדש, חוק
ערים איתנות, שלא צריכים להביא שום דבר כבר לאישור שר הפנים. אבל, כאשר
מדובר על שטח מ-15 דונם ומעלה ושמצריך שינוי תב"ע, אם מקצים קרקע לחניה
נגיד – כשהעירייה מקצה לעצמה אין צורך, הקצאה לגורם חיצוני – זה לדעתי
תיקון ראוי.

ינון מגל (הבית היהודי):

דוד, הדבר הזה לא עובר בוועדות סטטוטוריות?

היו"ר דוד ביטן:

יש ועדת הקצאות. אבל למה זה לא משהו חדש, דודי אמסלם? למה לדעתך זה לא משהו
חדש? איך זה מתיישב עם החוק שהגיע לשולחן הוועדה? שהיועץ המשפטי יסביר לנו
איך זה מתיישב עם הוראות הסעיפים שבאו לדיון בוועדה.

אורן אסף חזן (הליכוד):

יש לנו בקשה, יש לנו דיון מאוד חשוב בוועדת כספים אז אם אפשר לכבד
אותנו - - -

היו"ר דוד ביטן:

אין לי מה לכבד מכיוון שאני רוצה לשמוע את היועץ המשפטי בשאלה למה לדעתו זה
לא נושא חדש.

רוברט אילטוב (ישראל ביתנו):

אורן, אבל יש חוק נורבגי, חברי כנסת מטעם הליכוד שהם שרים יכולים להתפטר
מהכנסת ואז יהיו לכם יותר חברי כנסת - - -

אורן אסף חזן (הליכוד):

אתה צודק, אתה יודע מה? אני מוכן להיות שר ולהתפטר מהכנסת, אין בעיה, אני
מוכן.

מיקי רוזנטל (המחנה הציוני):

יש פה עמדה של יעוץ משפטי או משרד ממשלתי?

היו"ר דוד ביטן:

אני שאלתי והם מפריעים. כרגיל, חזן חושב שהוא לבד במערכה. אני ביקשתי ממנו
לדבר ואתה נכנס כל פעם לדברים.

קריאות:

- - -

היו"ר דוד ביטן:

נתתי ליועץ המשפטי לדבר, למה אתם מפריעים?

איילת נחמיאס ורבין (המחנה הציוני):

כל חברי הכנסת כאן בהסכמה שהיום יש באזז. תקשיב רגע, דוד, אתה באמת מנהל את
הישיבות לעילא ולעילא, היום - - -

היו"ר דוד ביטן:

מה הבעיה?

איילת נחמיאס ורבין (המחנה הציוני):

תן לי לסיים, בבקשה.

היו"ר דוד ביטן:

לא, אני לא רוצה לתת לך הפעם כי אני שאלתי את היועץ המשפטי שאלה פשוטה
בדיון שהיה בהוראות הסעיפים האלה: למה זה נושא חדש או למה זה לא נושא חדש.

דוד אמסלם (הליכוד):

זו סמכות ועדת הכנסת, בעבר בוועדת הכנסת היו כאלה דברים.

היו"ר דוד ביטן:

אחר כך ניתן לכם להתייחס, מה הבעיה?

איילת נחמיאס ורבין (המחנה הציוני):

לא רציתי להתייחס לעניין, רציתי לבקש שיהיה שקט באולם, שאם לא יוציאו.

היו"ר דוד ביטן:

מי מדבר?

איילת נחמיאס ורבין (המחנה הציוני):

כל הזמן מדברים פה היום, אני לא יודעת מה יש פה היום. לא מפסיקים. כל הזמן
עומדים אנשים על הח"כים. די, תנו להקשיב.

היו"ר דוד ביטן:

אז אני מבקש מאנשים לא לדבר, אם לא אני אוציא את כולם ואשאיר דיון מצומצם,
גם החבר'ה של הליכוד. די, מספיק.

דוד אמסלם (הליכוד):

אנחנו דנו במסגרת חוק ההסדרים על פקודת העיריות, בכל מיני סעיפים.

היו"ר דוד ביטן:

באיזה נושאים דנתם? איזה נושאים? זה לא כל פקודת העיריות.

דוד אמסלם (הליכוד):

הסכמי פיתוח, כל הנושא של חוק התכנון והבנייה וכו', אז אני אומר, אנחנו דנו
על פקודת העיריות. עכשיו, במסגרת הזאת, בפלטפורמה הזאת, אנחנו העלינו את
הנושא הזה גם. עכשיו אני אומר לך משהו מאוד פשוט: זה בסמכות שלכם בוועדה.
בוועדה הזו עברו בעבר – זו לא שאלה משפטית, זאת שאלה של החלטה שלכם כאן.

היו"ר דוד ביטן:

הבנתי, דודי, הבנתי את הטענה שלך.

דוד אמסלם (הליכוד):

בעבר עברו כאן כל ההחלטות שאתם רציתם לקבל.

היו"ר דוד ביטן:

זה לא קשור, אנחנו רשאים להחליט מה שאנחנו רוצים.

דוד אמסלם (הליכוד):

נכון.

היו"ר דוד ביטן:

זאת לא השאלה.

דוד אמסלם (הליכוד):

אז אתה שואל שאלה משפטית.

היו"ר דוד ביטן:

אני שואל את היועץ המשפטי: איזה סעיפים נדונו בפקודת העיריות במועד שקיבלתם
את ההחלטה הזאת?

תומר רוזנר:

הסעיפים שנדונו עוסקים בנושאי הסכמי פיתוח, הכשרת הסכמי פיתוח בין עיריות
ליזמים, ובנושא של הצעת הממשלה להטיל היטל ציפוף של מי שמקבל זכויות בניה
עודפות, הוא יצטרך לשלם היטל ציפוף לרשות המקומית עבור זכויות הבניה עוד
פעם.

ארבל אסטרחן:

ולכן, מה שמוצע כעת לעמדתנו הוא נושא חדש, הוא לא קשור לנושאים שעל סדר
יומה של הוועדה.

היו"ר דוד ביטן:

איזה עוד נושאים היו בדיונים?

דוד אמסלם (הליכוד):

אני רוצה לחדד את העניין, אני עוד הפעם אומר, דוד, בוועדת הפנים של הכנסת
עברו עשרות נושאים שהיו יותר רחוקים מאתנו מאשר הנושא הזה. עכשיו, היות
ובעצם אני יושב על פלטפורמה שאני רוצה להריץ אותה כמה שיותר מהר, אם הסיפור
הוא לא נכון אז ההתייחסות צריכה להיות עניינית אבל כאן לכאורה זו שאלה
טכנית ולכן אני אומר: זה בסמכות שלך.

מיקי רוזנטל (המחנה הציוני):

מה מונע ממך היום לדון בסוגיה כמו שהעלית בירושלים? מה מונע ממך? למה אנחנו
צריכים לשנות את החוק מטעמים לא כל כך נהירים?

דוד אמסלם (הליכוד):

על אותו משקל, דרך אגב, כך התפתח חוק ההסדרים. בדיוק על אותו משקל.

ארבל אסטרחן:

הוא עבר קריאה ראשונה, אתם רוצים משהו שלא עבר קריאה ראשונה.

מיקי רוזנטל (המחנה הציוני):

אתה יושב-ראש ועדת הפנים, שאלתי מה מונע ממך היום לכנס דיון, אחד, לשנות את
החוק; שניים, לדון בסוגיה כמו שאתה מעלה שקורית עכשיו קונקרטית בירושלים.
אין לך שום מניעה. אם אתה רוצה להפוך את עצמך לאינסטנציה שנכנסת בין שר
הפנים לעיריות – אני לא רוצה להגביר את הבירוקרטיה, אני לא חושב שזה נכון.

היו"ר דוד ביטן:

לא, הוא אומר שבמקרים מאוד מאוד חריגים, שיש גם שינוי תב"ע וגם הקצאה גדולה
לבינוי, שאת הנושא הזה יביאו לדיון בוועדת הפנים.

מיקי רוזנטל (המחנה הציוני):

חס וחלילה שחברי הכנסת, מטעמים פוליטיים, ייכנסו לעניינים של תכנון ובניה.
אני חושב שזה חמור מאוד, בעייתי מאוד וזה ממש לא רצוי. בתור מפקח – כן,
להעיר הערות – מצוין, לתפוס דברים - - -

דוד אמסלם (הליכוד):

דרך אגב, היום לוועדת הפנים של הכנסת יש סמכויות בכל מיני נושאים שלא
קשורים רק לעיריות. אז לכן אני אומר, הוועדה מעלה את העסק לדיון ציבורי.
דרך אגב, בערים המרכזיות, לפי מה שאמר לי גם היועץ המשפטי שלי, היום בכלל
לא צריך אישור של שר הפנים, בערים הגדולות.

מיקי רוזנטל (המחנה הציוני):

אין לך מניעה גם היום לדון בזה.

דוד אמסלם (הליכוד):

יש לי בעיה, אני רוצה להעביר את זה בחקיקה עכשיו, לכן אני מבקש להעביר את
זה במסגרת חוק ההסדרים.

איילת נחמיאס ורבין (המחנה הציוני):

דוד, באמת היו הרבה דברים כשדנו בוועדת הכנסת בנושא של איזה חוקים עוברים
לאיזו ועדה, היו כמה פעמים שאמרנו - - -

היו"ר דוד ביטן:

לא, זה לא קשור לדיון הזה, זה קשור לנושא חדש.

איילת נחמיאס ורבין (המחנה הציוני):

אני מבינה, דודי, אני מבינה מה הוא אומר – הועברו אלינו כל מיני סעיפים שהם
לכאורה לא ממש ממש קשורים אלינו, גם אם משיקולים אחרים.

ארבל אסטרחן:

אבל הם עברו קריאה ראשונה.

איילת נחמיאס ורבין (המחנה הציוני):

רגע, ארבל, תאמיני לי, אני הצלחתי להבין למרות הרעש שיש פה.

היו"ר דוד ביטן:

מיקי, אני קורא אותך לסדר פעם ראשונה על זה שאתה מדבר בטלפון עם מישהו
באמצע הישיבה ואתה מפריע לחברת כנסת לדבר.

איילת נחמיאס ורבין (המחנה הציוני):

אני מודה שיש משהו מאוד מאוד ראוי באופן שדודי מציג את הדברים אבל לדעתי
מדובר בנושא מאוד מאוד סבוך ולא נושא טריוויאלי, בטח לא להעביר אותו במסגרת
הדיונים עכשיו על חוק ההסדרים. אני בעיקר חושבת שמכניסים פה איזשהו מנגנון
– אני בהחלט לא שקטה לגבי המעורבות של הכנסת פה. יכול להיות, אגב, שאתה
צודק, יכול להיות שזה כן צריך להיות באישור שר הפנים, זה אולי כן מנגנון
שראוי לדון בו, אבל אני חושבת שהצורה לא מתאימה.

היו"ר דוד ביטן:

הבנתי. מה משרד הפנים אומר?

רון אלמוג:

מעבר להתייחסות לגופו של עניין, השאלה כאן כרגע היא השאלה האם הנושא חדש.
במסגרת חוק ההסדרים ועדת הפנים דנה בשני נושאים: הסמכות של עירייה להתקשר
עם יזם פרטי בפטור ממכרז להסכמי פיתוח, והנושא השני, הסמכות של עירייה
להטיל היטל ציפוף נוסף בנושאים האלה. המטרה של הפרק הזה בחוק ההסדרים היא
לקדם את הבניה ואת הדיור בקרקעות פרטיות ובמובחן משאר הצעדים של הממשלה
לגבי קרקעות מדינה. הנושא כאן הוא קרקעות פרטיות ולכן אנחנו חושבים שהדיון
הזה, הנושא שיושב-ראש ועדת הפנים העלה על החלטות על קרקעות שהן בבעלות
העירייה, על הקצאות קרקע שהן לאו דווקא לדיור, הן לא חלק מהנושא שנדון.

גם לגופו של עניין אנחנו מתנגדים למעורבות של ועדת הפנים באישור פרטני של
עסקאות, אבל מעבר לכך אנחנו חושבים שלפני זה צריך להיות איזשהו דיון
בממשלה, בוועדת שרים לחקיקה, לקבל את עמדת שר הפנים, עמדת הרשויות
המקומיות. מעבר להתנגדות לגופו של עניין אנחנו גם חושבים שזה בהחלט נושא
חדש שהוא לא חלק מחוק ההסדרים.

היו"ר דוד ביטן:

טוב, אני לא אעשה הצבעה היום, אנחנו נשקול את העניין הזה.

ענת ברקו (הליכוד):

אין עוד הצבעות היום?

היו"ר דוד ביטן:

יש, אנחנו עוברים לנושא הבא.

דוד אמסלם (הליכוד):

רק שניה, אני רוצה לברר: מיקי, אתה מתנגד להצעה שלי?

מכלוף מיקי זוהר (הליכוד):

היתה הצבעה?

היו"ר דוד ביטן:

אמרתם לי שאתם מתנגדים, מה זה "היתה הצבעה"?

מכלוף מיקי זוהר (הליכוד):

אמרתי שאני רוצה שנעשה דיון על זה.

אורן אסף חזן (הליכוד):

צריך להיות הגון, הוא ביקש לעשות דיון - - -

דוד אמסלם (הליכוד):

בסדר, אין בעיה.

היו"ר דוד ביטן:

אל תשקרו על הגב שלי, אני לא אוהב את זה, גם אתה אמרת לי שאתה נגד.

מכלוף מיקי זוהר (הליכוד):

אמרתי לך שזה נראה לי לא הגיוני.

היו"ר דוד ביטן:

מכיוון ששר האוצר לא נתן מכתב אז בעצם הנושא של משהו חדש יורד, אין. זה
נשאר בתוקף מבחינת הוועדה והחלטה שלכם מה אתם רוצים לעשות עם זה.

דוד אמסלם (הליכוד):

בסדר.

הצעת חוק לצמצום השימוש במזומן, התשע"ה-2015

היו"ר דוד ביטן:

הצעת חוק לצמצום השימוש במזומן, התשע"ה-2015, רביזיה. אני אומר את זה
במפורש, תקשיבו טוב עכשיו, ועדת הכנסת לא עובדת לא אצל גפני ולא אצל שר
האוצר. אנחנו דחינו את זה מספר פעמים כדי שהם יפגשו לסגור את העניין, הם לא
נפגשים אז אני גומר את העניין. אני לא עובד אצלם, עם כל הכבוד.

אורן אסף חזן (הליכוד):

הם נפגשים.

היו"ר דוד ביטן:

אני לא מוכן לזה, אתם לא מבינים? דחיתי את זה ארבע פעמים, נגמר העניין, זה
הכול. אז שר האוצר וגפני יכולים להיפגש הרבה פעמים, זה הכול.

יואל חסון (המחנה הציוני):

אז מה אתה מציע?

היו"ר דוד ביטן:

אני מציע כך: היתה הצעת פשרה שאני הצעתי – אני לא רוצה לשמוע אתכם, זה
הכול, תצביעו נגד.

אורן אסף חזן (הליכוד):

למה אתה מתעצבן?

היו"ר דוד ביטן:

אני מתעצבן כי יש גם טובות לוועדה ולחברי הכנסת, זה הכול. אתם יכולים ללכת.

מכלוף מיקי זוהר (הליכוד):

דוד, אתה לא בעל הבית.

היו"ר דוד ביטן:

אני יושב-ראש הישיבה.

מכלוף מיקי זוהר (הליכוד):

אתה חלק מהסיעה שלי, אתה לא בעל הבית, תירגע.

היו"ר דוד ביטן:

אתה לא קובע לי בינתיים, בסדר? אתם סיעת גפני בוועדה, אז תישארו סיעת גפני
בוועדה.

מכלוף מיקי זוהר (הליכוד):

אתה עובר את הגבול. אתה עובר את הגבול, אני לא עובד אצלך.

היו"ר דוד ביטן:

גם אני לא עובד אצלך.

מכלוף מיקי זוהר (הליכוד):

אני אעשה מה שאני חושב.

היו"ר דוד ביטן:

אז תעשה מה שאתה רוצה, אתה כל הזמן עושה מה שאתה רוצה הרי. אתם נהייתם סיעת
גפני בוועדה.

מכלוף מיקי זוהר (הליכוד):

מה זה השטויות האלה?

היו"ר דוד ביטן:

אני רוצה דבר כזה: אנחנו הצענו לגפני פשרה שהיא הוסכמה על ידי שר האוצר,
שחוק המזומנים ידון בוועדת הכספים – בהתחלה החלטנו להעביר את זה לוועדה
אחרת והוא הגיש רביזיה – והחוק של הלבנת הון ידון בוועדת החוקה, זה הכול.

אורן אסף חזן (הליכוד):

אני מבקש לדבר.

יואל חסון (המחנה הציוני):

זה הגיוני מאוד.

אורן אסף חזן (הליכוד):

לא, לא, יש פיצול שם, זה לא הגיוני.

היו"ר דוד ביטן:

שום פיצול, זו הצעת פשרה. רוצים להצביע – בבקשה, לא רוצים – לא צריך.

אורן אסף חזן (הליכוד):

אתם מבולבלים, הוא לא רוצה פיצול, תקשיבו מה הוא אומר: חוק המזומנים יהיה
בוועדה - - -

היו"ר דוד ביטן:

אני קורא לך לסדר פעם ראשונה כי לא נתתי לך זכות דיבור.

אורן אסף חזן (הליכוד):

אני מבקש זכות דיבור כי אתה הטעית את החברים.

היו"ר דוד ביטן:

שאני אתן לך את זכות הדיבור אתה תקבל.

אורן אסף חזן (הליכוד):

אל תטעה את החברים.

היו"ר דוד ביטן:

אני קורא לך לסדר פעם שניה, עוד פעם אחת תדבר – אתה יוצא החוצה.

אורן אסף חזן (הליכוד):

- - -

היו"ר דוד ביטן:

אני קורא לסדר פעם שלישית. תוציא אותו, בבקשה.

אורן אסף חזן (הליכוד):

אני אצא החוצה ואני גם אצביע נגד הדבר הזה.

היו"ר דוד ביטן:

תצביע מה שאתה רוצה, צא החוצה.

אורן אסף חזן (הליכוד):

כשתהיה הצבעה אתה לא - - -

היו"ר דוד ביטן:

צא החוצה, בבקשה, מספיק כבר עם העניין הזה שאתם סיעת גפני, מבלבלים לי את
המוח כל היום.

(חבר הכנסת אורן אסף חזן יוצא ממליאת הוועדה.)

יואל חסון (המחנה הציוני):

מה זה" סיעת גפני"? ספר לנו.

היו"ר דוד ביטן:

יש, הם בוועדת הכספים יושבים אתו, חייבים לתמוך בו בכל דבר.

רוברט אילטוב (ישראל ביתנו):

קוראים לזה מינוף.

יואל חסון (המחנה הציוני):

חברים, לגפני יש מתפקדים בליכוד?

היו"ר דוד ביטן:

די, מספיק. נתנו שבוע וחצי לפגישה בין שר האוצר לגפני, מספיק עם זה. אני לא
מאשים את גפני, אני מאשים את שר האוצר פה.

יואב קיש (הליכוד):

יואל, למה אתה חושב שמתפקדים בליכוד לדבר - -

יואל חסון (המחנה הציוני):

כי אני מכיר אתכם היטב.

יואב קיש (הליכוד):

שכחתי, היית אצלנו והיית גם במקומות אחרים, שכחתי.

יואל חסון (המחנה הציוני):

כן, הלכתי, ראיתי והבנתי איפה טוב.

יואב קיש (הליכוד):

גם עכשיו יש לך מתפקדים, לא? אה, אין לך, אוקיי.

יואל חסון (המחנה הציוני):

חוויתי את כל החוויות הפרלמנטריות, תאמין לי.

מיקי רוזנטל (המחנה הציוני):

אדוני, מה הצעתך? לא שמעתי.

היו"ר דוד ביטן:

הצעתי היא כזאת: חוק המזומנים ילך לוועדת כספים, זה מתאים גם לוועדת הכספים
מכול הבחינות, והחוק השני שהוא הלבנת הון, ילך לוועדת חוקה.

מיקי רוזנטל (המחנה הציוני):

אתה מציע לפצל?

היו"ר דוד ביטן:

לא לפצל, בלי לפצל, כל החוק. הנושא הזה שגפני טוען שהוא מתאים לוועדת כספים
הוא לא מהות החוק.

ארבל אסטרחן:

צריך להצביע על כל אחד בנפרד כי אחד זה רביזיה ואחד זה העברה לוועדה.

מיקי רוזנטל (המחנה הציוני):

אני לא מבין, זה הוגש לכנסת כחוק אחד.

היו"ר דוד ביטן:

לא, שני חוקים. חוק הלבנת הון הוגש כחוק אחד, אין ויכוח.

איילת נחמיאס ורבין (המחנה הציוני):

מדובר בשני חוקים שונים, אחד זה העמקת הגבייה, השני זה צמצום השימוש
במזומן. בהעמקת הגבייה יש אלמנטים משמעותיים של הלבנת הון, אם כי אנחנו
סברנו שנושא העמקת הגבייה צריך לבוא לכספים, הם עשו ביניהם את ההסדרים
שלהם. אני בעד, אגב, שחוק צמצום השימוש במזומן יעבור לוועדת הכספים, אני
חושבת שגם העמקת הגבייה צריך לעבור לכספים.

ענת ברקו (הליכוד):

אבל למה? חוקה מתעסקים עכשיו עם העמקת הגבייה וגם עם הלבנת הון, צריך
להעביר את זה לחוקה.

היו"ר דוד ביטן:

אין בעיה, תלכו נגדי, זה בסדר גמור. זה מרד נגדי ואני באמת שם פס על מה
שאתם עושים.

ענת ברקו (הליכוד):

חוקה מתעסקים עם העמקת הגבייה ועם כל מיני - - -

איילת נחמיאס ורבין (המחנה הציוני):

לא עם העמקת גבייה. עם הלבנת הון הם מתעסקים, לא עם העמקת הגבייה.

היו"ר דוד ביטן:

הלבנת הון זה עניין רק של ועדת חוקה, זה לא של ועדת הכספים.

ענת ברקו (הליכוד):

זה צריך ללכת לחוקה.

יואל חסון (המחנה הציוני):

אני רוצה לשאול את היועצת המשפטית שאלה בעניין הזה, הרי נושא הלבנת הון הוא
לא חדש, האם בדרך כלל כשהעלו נושאים שקשורים בהלבנת הון זה היה בוועדת
החוקה?

ארבל אסטרחן:

הלבנת הון זה חוקה אבל אני הסברתי בישיבה הקודמת שהחוק הזה כולל שני
נושאים: הלבנת הון שייך לחוקה והדיווח של הבנקים לרשות המסים שייך לכספים.
לכן הצעתנו היתה לפצל את זה ולהעביר לשתי הוועדות.

היו"ר דוד ביטן:

אני אומר לא לפצל, אני אומר אחד לפה ואחד לפה.

איילת נחמיאס ורבין (המחנה הציוני):

אבל זה לא פיצול, אדוני.

היו"ר דוד ביטן:

לא, אני לא רוצה לפצל.

יואל חסון (המחנה הציוני):

אדוני, אני רוצה לומר לך, יש לך רגע של היגיון, נדיר אצלך אבל הפעם יצא לך
הגיוני.

היו"ר דוד ביטן:

יכול להיות, לפעמים. לא נפצל חוק לשניים, החוק הזה ידון פה והחוק הזה ידון
פה.

יואל חסון (המחנה הציוני):

אנחנו בעדך.

היו"ר דוד ביטן:

מי בעד להעביר את הנושא של הלבנת הון לוועדת חוקה?

יואב קיש (הליכוד):

רגע, אורן צריך להיכנס.

היו"ר דוד ביטן:

תכניס את אורן, שכחנו שיש לו זכות וטו בכנסת.

יואל חסון (המחנה הציוני):

אתה רוצה שאני אתקזז אתו?

היו"ר דוד ביטן:

לא צריך, שיכנס. הוא הלך? הוא הלך, אני מצביע, אני לא מחכה לאף אחד. מי בעד
הלבנת הון לחוקה? מי נגד?

הצבעה

בעד – רוב

נגד – אין

נמנעים – 1

העברה לוועדת החוקה, חוק ומשפט נתקבלה.

היו"ר דוד ביטן:

רוב בעד, תודה. עכשיו לגבי הרביזיה.

ארבל אסטרחן:

גפני לא פה ולכן לא מצביעים על הרביזיה.

היו"ר דוד ביטן:

אני מצביע, עזבי. חוק המזומנים, אנחנו נקבל את הרביזיה בעצם ונעביר את זה
לוועדת כספים. מי בעד?

הצבעה

בעד – 9

נגד – אין

נמנעים – 1

הרביזיה נתקבלה.

היו"ר דוד ביטן:

האוצר הסכים לזה. גפני רוצה הכול, יש משהו שהוא לא רוצה? את כל הסעיפים הוא
רוצה, כל החוקים. אני לא מאשים את גפני, אני מאשים את שר האוצר, לא יכול
להיות שאנחנו נביא את זה שמונה פעמים, כל פעם זה ידחה עד לפגישה. אנחנו לא
עובדים לא אצל שר האוצר ולא אצל גפני, זה הכול.

יואל חסון (המחנה הציוני):

אני אגיד לך מה גפני לא רוצה – גפני לא רוצה להיות באופוזיציה.

היו"ר דוד ביטן:

עכשיו מי בעד העברה לוועדת כספים?

איילת נחמיאס ורבין (המחנה הציוני):

הצבענו.

ארבל אסטרחן:

הצבעתם על הרביזיה, עכשיו על ההצעה.

היו"ר דוד ביטן:

הצבעה

בעד – 8

נגד – אין

נמנעים – אין

העברה לוועדת הכספים נתקבלה.

היו"ר דוד ביטן:

אמרתי להם לקיים פגישה לפני הוועדה, אמרתי לנציגים של האוצר. מה, שבועיים
לוקח לעשות פגישה? אנחנו מחכים לפגישה שבה הם יקבעו ביניהם לאיזו ועדה? יש
גבול לכל דבר.

יואב קיש (הליכוד):

אתה צודק במאה אחוז.

היו"ר דוד ביטן:

תודה רבה, הישיבה נעולה.

הישיבה ננעלה בשעה 11:50.
