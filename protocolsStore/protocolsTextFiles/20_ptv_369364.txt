הכנסת העשרים

מושב שלישי

פרוטוקול מס' 204

מישיבת ועדת הכנסת

יום שני, י"ח בטבת התשע"ז (16 בינואר 2017), שעה 12:00

סדר היום:

1. מועדי הדיון לשעת שאלות בכנס החורף הנוכחי, התשע"ז-2016

2. פניית יושב ראש סיעת כולנו בדבר הארכת כהונת סגנית יושב ראש הכנסת

3. הצעת חוק מס ערך מוסף (תיקון מס' 56), התשע"ו-2016

4. הצעת חוק ניירות ערך (תיקון מס' 62) (סופיות הסליקה במסלקות),
התשע"ו-2016

5. הצעת חוק התקשורת (בזק ושידורים) (תיקון - חובת סינון אתרים פוגעניים),
התשע"ו-2016

6. הצעת חוק שידורי ערוץ הכנסת (תיקון מס' _), התשע"ז-2017

נכחו:

חברי הוועדה:

יואב קיש – היו"ר

עבדאללה אבו מערוף

רוברט אילטוב

דוד ביטן

יואב בן צור

יואל חסון

שולי מועלם-רפאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

משה גפני – יושב-ראש ועדת הכספים

שלי יחימוביץ

מיכאל מלכיאלי

אורי מקלב

אוסאמה סעדי

מוזמנים:

  ------------------------------------------------------------------------
  אלידור בליטנר –   עוזרת ראשית יעוץ וחקיקה, משרד המשפטים
  ------------- --- ------------------------------------------------------
  יאירה פרנקל   –   עו"ד, רשות ההגבלים העסקיים

  דודו          –   יועץ משפטי, המועצה לשידורי כבלים ולוויין
  קובסניאנו         

  אתי בנדלר     –   המשנה ליועץ המשפטי והיועצת המשפטית של ועדת הכלכלה,
                    הכנסת

  איתי עצמון    –   יועץ משפטי, ועדת הכלכלה, הכנסת
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

פניית יושב-ראש סיעת כולנו בדבר הארכת כהונת סגנית יושב-ראש הכנסת

היו"ר יואב קיש:

שלום לכולם, אני מתכבד לפתוח את ישיבת ועדת הכנסת. אני פותח בנושא קצר
ופשוט שאני רוצה שנשים אותו מאחורינו והוא: הארכת כהונת חברת הכנסת טלי
פלוסקוב כסגנית יושב-ראש הכנסת. יש בקשה של יושב-ראש סיעת כולנו, חבר הכנסת
רועי פולקמן. תאריך המינוי של חברת הכנסת טלי פלוסקוב לסגנית בעצם הסתיים
ומכיוון שזו לא תוספת – יש להם את זה במכסות – במקום לבחור במישהי אחרת או
מישהו אחר הם בחרו להמשיך את הכהונה שלה, לכן אני מציע את זה לאישור. מישהו
רוצה להתייחס, לשאול משהו בעניין הזה? אלעזר, אתם רוצים להתנגד?

אלעזר שטרן (יש עתיד):

לא, להפך, למה שנתייחס?

יואל חסון (המחנה הציוני):

אנחנו רוצים שהדיון יתחיל בזמן, יש לנו יום ארוך.

היו"ר יואב קיש:

אז מי שבעד הארכת הכהונה של חברת הכנסת טלי פלוסקוב כסגנית יושב-ראש ירים
את ידו.

הצבעה

בעד – פה אחד

הבקשה בדבר הארכת כהונת חברת הכנסת טלי פלוסקוב כסגנית יושב-ראש הכנסת
נתקבלה.

היו"ר יואב קיש:

פה אחד.

הצעת חוק שידורי ערוץ הכנסת (תיקון מס' _), התשע"ז-2017

היו"ר יואב קיש:

אנחנו עוברים להצעת חוק שידורי ערוץ הכנסת (תיקון מס' _), הכנה לקריאה
ראשונה. אני אבקש, אתי, שתציגי בבקשה את הסיבה לתיקון ואנחנו נתחיל לבחון
את זה. בבקשה.

אוסאמה סעדי (הרשימה המשותפת):

מי יזם את התיקון?

אתי בנדלר:

אני מיד אסביר. במסגרת המלצות הוועדה הציבורית שמינה יושב-ראש הכנסת לבחינת
ההסדרה בערוץ הכנסת נכללו שתי המלצות בנוגע לשידורי חדשות: האחת מתייחסת
לקטיעת שידורי המליאה לשם שידורי חדשות. היום החוק קובע שאסור לקטוע את
שידורי מליאת הכנסת אלא אם נקבע כך בתקנות, ובתקנות שידורי הכנסת נקבע
שניתן לקטוע את שידורי המליאה לשם שידור מהדורת החדשות היומית במשך 20
דקות. כאמור, הוועדה המליצה להפסיק את קטיעת שידורי המליאה. ההמלצה הזאת,
אם הוועדה תדון בה, היא תדון בה במסגרת תיקוני תקנות שאינן מונחות כרגע
בפני הוועדה.

אבל, במקביל להצעה הזאת ולהצעה האחרת שלפיה כל השידורים שישודרו בערוץ
הכנסת, לרבות השידורים המוספים – השידורים המוספים אלה כל השידורים האחרים
שאינם שידורי מליאה, ועדות או אירועים ממלכתיים – בעצם יתמקדו בפעילות
פרלמנטרית ובפעילות פוליטית. במקביל לכך, הוועדה המליצה גם לאפשר לשדר
במהלך שידורי הערוץ, בין בשידורי הכנסת ובין בשידורים המוספים, סקרולים
שבהם יהיו עדכוני חדשות, בין חדשות כלליות ובין חדשות פרלמנטריות.
היושב-ראש אימץ את ההמלצה הזאת, היושב-ראש אימץ את עמדת הוועדה - - -

היו"ר יואב קיש:

אתי, אבל זה נכנס כבר לחוק בעצם, לא? בתיקון הקודם לא הכנסנו את זה לחוק?

אתי בנדלר:

את הסקרולים – לא. זה הנושא שעליו אני מדברת.

היו"ר יואב קיש:

זה משהו שרצינו לעשות ולא עשינו?

אתי בנדלר:

כן, אני אגיד את זה מיד.

היו"ר יואב קיש:

כי הלכנו הרבה מדי אחורה.

אתי בנדלר:

תיקנו את ההגדרה של השידורים המוספים ובעצם מיקדנו אותם בזה שיהיה להם קשר
לפעילות פרלמנטרית או פעילות פוליטית. לא התייחסנו לנושא הסקרולים. הזכרתי
אותו במהלך דיוני הוועדה וחשבתי לתומי ששילוב הסקרולים עם חדשות כלליות זה
לא במסגרת שידורים ולכן זה לא מחייב את תיקון החוק. אחרי שהחוק כבר התקבל
והמועצה לשידורי כבלים ולוויין החלה להכין את המכרז, הסתבר שהם סבורים שגם
הסקרולים האלה הם בגדר שידורים או במסגרת תוכניות ונכללים במסגרת משדר מוסף
ובשל התיקון שעשינו להגדרה "משדרים מוספים" בעצם לא ניתן לכלול סקרולים או
עדכוני חדשות שיש בהם גם עדכונים של חדשות כלליות.

שלי יחימוביץ (המחנה הציוני):

עוד מעט אנחנו נצטרך לחוקק בשביל "סטרייפ" של מי מדבר. באמת. זה ממש מגוחך.

אתי בנדלר:

אבל כרגע זה אסור.

שלי יחימוביץ (המחנה הציוני):

הם אומרים דבר מגוחך, מה לעשות.

אתי בנדלר:

החוק, כפי שהוא בנוסחו היום, איננו מאפשר לכלול חדשות בעניינים כלליים.

שלי יחימוביץ (המחנה הציוני):

זה משהו אחר.

אתי בנדלר:

לכן, כדי לאפשר בכל זאת לעשות את זה לא במסגרת דווקא מהדורת החדשות – אנחנו
לא מתייחסים כרגע למהדורת החדשות אלא - - -

היו"ר יואב קיש:

לאפשר סקרולים על ענייני דיומא, נקרא לזה.

אתי בנדלר:

בדיוק כך.

היו"ר יואב קיש:

בשידורים המוספים.

אתי בנדלר:

לא נאמר איפה כרגע – במהלך שידורי הערוץ.

היו"ר יואב קיש:

אז יכול להיות שגם במליאה יריצו סקרולים?

אתי בנדלר:

זו בדיוק הנקודה – מתי ואיפה, בתיקון הזה אנחנו מציעים גם להסמיך את ועדת
הכנסת לקבוע מדיניות בעניין הזה. למשל, האם ניתן יהיה לכלול סקרולים כאלה
במהלך שידורי מליאה או שידורי ועדות או שלא ניתן יהיה לעשות זאת. הרצון הוא
שהערוץ הזה יהיה רלוונטי ולא יקרה דבר שאם יש איזשהן חדשות שהן מאוד בוערות
אנשים יעזבו את הערוץ לצפות בערוץ אחר משום שהוא לא מעדכן אותם.

אוסאמה סעדי (הרשימה המשותפת):

היום אין את הכתוביות האלה למטה?

אתי בנדלר:

בענייני חדשות כלליות אין.

אוסאמה סעדי (הרשימה המשותפת):

בענייני כנסת יש?

דודו קובסניאנו:

כן.

אתי בנדלר:

כן, אבל לאו דווקא עדכוני חדשות.

אוסאמה סעדי (הרשימה המשותפת):

אז מה שאנחנו מתבקשים עכשיו הוא לאפשר להם להכניס גם עדכוני חדשות?

היו"ר יואב קיש:

לאפשר לוועדת הכנסת להחליט במסגרת תקנות, אם הבנתי נכון. תקני אותי, היועצת
המשפטית.

אתי בנדלר:

לקבוע מדיניות. את הכללים עצמם, מה ואיך, תקבע המועצה.

אוסאמה סעדי (הרשימה המשותפת):

למה לא מתקנים את החוק? למה צריך להסמיך את ועדת הכנסת?

אתי בנדלר:

אני אקרא בדיוק את התיקונים המוצעים: התיקון המוצע הראשון הוא תיקון סעיף 2
– סעיף 2 הוא סעיף שעניינו בהגדרות, אחת ההגדרות שיש שם היא של משדרים
מוספים. ההגדרה היום היא: "משדרים מוספים – משרדים העוסקים בענייני הכנסת,
או משדרים שעניינים טיפוח מודעות אזרחית וחיזוק ערכי הדמוקרטיה, או שעניינם
מתן מידע או העשרה, והכול בזיקה למגוון היבטי עבודת הכנסת, לפעילות חברי
הכנסת או לפעילות פוליטית". מוצע לתקן את ההגדרה הזאת ולהוסיף בסופה: "או
עדכונים בענייני היום בארץ ובעולם שישודרו בהתאם לתקנות לפי סעיף 4". סעיף
4 הוא סעיף שמסמיך את ועדת הכנסת לקבוע תקנות מדיניות, אלה לא תקנות
שנכנסות ממש לפרטים, כי את הפרטים, הכללים, המועצה, הרגולטור מוסמך לקבוע.

היו"ר יואב קיש:

אבל יש לי בעיה אחת: לא מדובר פה על "סטרייפ", מדובר על עדכונים בענייני
היום בארץ אז פתאום מישהו יכול להגיד שבסמכות ועדת הכנסת להחליט עכשיו על
תוכנית שהיא מחוץ להגדרה הקיימת, את מבינה? למה אין פה התייחסות ספציפית
לסטריפים?

אתי בנדלר:

אז באמת המועצה לשידורי כבלים ולוויין הציעה שאנחנו נכתבו במפורש שזה יהיה
בכתוביות רצות.

היו"ר יואב קיש:

בדיוק, עדכונים בכתוביות רצות בענייני היום.

אתי בנדלר:

אז אני אומר מדוע אני מציעה שהדברים האלה יאמרו בתקנות ולא בחוק ראשי.
היום, בוועדת הכנסת, ברור שהכוונה של כולם היא שזה יהיה בכתוביות רצות
בתחתית המסך, בתוכניות מסוימות כן ובתוכניות אחרות לא וזה עניין של
מדיניות. לקבוע את זה בחוק, כשהטכנולוגיה יכולה להשתנות חדשות לבקרים, נראה
לי לא נכון. נראה לי שראוי, מצד אחד, לא להשאיר למועצה לקבוע את זה בכללים,
כדי שיהיה על זה בכל זאת פיקוח פרלמנטרי, מצד שני, תקנות זה דבר הרבה יותר
גמיש ואלה תקנות של ועדת הכנסת, תקנות שוועדת כנסת יכולה ליזום ולשנות, לא
צריכים, כמו תקנות רגילות, לחכות ליוזמה של שר או של גורם אחר לעשות כן.
לכן, אני סברתי שראוי להשאיר את זה לתקנות.

היו"ר יואב קיש:

דודו, בבקשה, מה אתה חושב על זה?

דודו קובסניאנו:

בסופו של דבר, הטכנולוגיה לא משתנה. בסוף, צריך וחשוב שזה יהיה באמצעות
סקרולים כדי שלא תהיה זליגה. התכלית של ערוץ הכנסת היא לסקר את פעילות
הכנסת ושהוא לא יהפוך לערוץ חדשות. לכן צריך שיהיה כתוב "מבזקים כתובים".
אם לא רוצים "סקולים", שיהיה כתוב "מבזקים כתובים", שזה לא יהיה בסוף
תוכניות, כמו שאדוני אמר. זה חשוב. הרי בסופו של דבר חוק שידורי הכנסת בא
ליישם המלצות של הוועדה שהתייחסה לזה וראתה את הבעייתיות, ולכן אנחנו לא
רוצים שמחר התקנות יהפכו את המנגנון והאמירה העקרונית שזה לא צריך להיות
איזושהי תוכנית. זה לא קשור לטכנולוגיה.

אתי בנדלר:

מה זאת אומרת: אתה לא רוצה שוועדת הכנסת תחליט?

היו"ר יואב קיש:

לא, הוא אומר את מה שאני שאלתי. הוא אומר: את בעצם משאירה פתח לוועדת הכנסת
להוסיף גם תוכניות בענייני היום. לצורך העניין זה בסמכות כי זה מופיע בחוק.

אוסאמה סעדי (הרשימה המשותפת):

לכן צריך לכתוב את זה במפורש – רק מבזקים.

היו"ר יואב קיש:

זה מה שהוא אומר, אתי מתנגדת.

אתי בנדלר:

אני לא מתנגדת. אני חושבת שראוי להשאיר את זה לתקנות. אם ועדת הכנסת תחליט
לכלול את זה בחוק - - -

אוסאמה סעדי (הרשימה המשותפת):

אבל בתקנות את לא יכולה לתת יותר ממה שיש בחוק. הכוונה שלנו היא לתת רק
מבזקים, לא לפתוח את זה.

היו"ר יואב קיש:

אבל היא אומרת שאפשר לעשות את זה בתקנות. שאלה אחרת, עו"ד בנדלר: נשאלת מי
היוזם לתיקונים בכלל, אני אשמח לקבל תשובה כי חוץ מהסעיף הזה יש פה עוד
תיקונים.

אתי בנדלר:

אני מיד אעבור לנושא השני, זה הנושא הראשון. הנושא הראשון זה מבזקי החדשות.

היו"ר יואב קיש:

מאיפה זה הגיע? אני קיבלתי את זה ממך, אני אשמח לשמוע מאיפה היוזמה
לתיקונים האלה.

אוסאמה סעדי (הרשימה המשותפת):

במיוחד התיקון הבא.

דודו קובסניאנו:

אדוני היו"ר, רק עוד משפט אחד – אם לא רוצים לכתוב "סקרולים", שיהיה כתוב
"מבזקים כתובים" ואז אי אפשר לעשות תוכניות טוק-שואו וכאלה.

היו"ר יואב קיש:

שמענו את גישתך. אתי, בבקשה.

אתי בנדלר:

הנושא הראשון, כפי שדיברתי עליו, הוא עדכוני חדשות. הנושא השני הוא תיקון
החוק לקידום התחרות וצמצום הריכוזיות.

היו"ר יואב קיש:

אז גם סעיף 4 זה הנושא הקודם?

אתי בנדלר:

כן, סעיף 4 זה סעיף התקנות.

היו"ר יואב קיש:

אוקיי, שניהם. אז עברנו לסעיף 3 – תיקון החוק לתיקון התחרות וצמצום
הריכוזיות.

אתי בנדלר:

מי שיזם את התיקון השני זו המועצה לשידורי כבלים ולוויין, ככל שאני יודעת,
שפנתה לממונה על ההגבלים העסקיים כדי לשאול אותו האם יש צורך לכלול את ערוץ
הכנסת בין הגורמים הריכוזיים לפי אותו חוק. התקבלה עמדתה של עו"ד יאירה
פרנקל, שתפקידה הוא ראש חטיבת הריכוזיות ברשות להגבלים עסקיים, ואני מציעה
שהיא תציג את החלק הזה.

יאירה פרנקל:

אני מרכזת את הטיפול בחוק הריכוזיות. חוק הריכוזיות באמת כולל התייחסות
לערוצים בעלי רישיון שידור בשני מקומות: אחד, בסעיף 4 לחוק, שמדבר על מיהו
גורם ריכוזי. יש התייחסות ספציפית לגורם בעל השפעה בתחום השידורים. מקום
נוסף הוא בתוספת לחוק הריכוזיות, שמונה רשימה של תשתיות חיוניות, שכאשר
רגולטור מקצה לגורם ריכוזי איזושהי זכות, חוזר, רישיון, באחת התשתיות
החיוניות הללו, הרגולטור מחויב להתייעץ עם הוועדה לצמצום הריכוזיות, שזו
ועדה שבראשה עומדת הממונה על ההגבלים העסקיים. גם בתוספת לחוק יש רשימה של
גופים שהם בעלי רישיון לשידור ונוכח ההצעה פה לאפשר - - -

שלי יחימוביץ (המחנה הציוני):

לא הבנתי. מתי הוא צריך להתייעץ – עכשיו בחקיקה, או בזמן המכרז?

יאירה פרנקל:

בזמן שהוא שוקל להקצות זכות לגורם ריכוזי.

דודו קובסניאנו:

זה לא יחול על המכרז הזה.

יאירה פרנקל:

נכון. בעקרון, בשלב המכרז.

שלי יחימוביץ (המחנה הציוני):

כאילו יש חובת היוועצות עם הממונה על ההגבלים העסקיים?

יאירה פרנקל:

כן, במהלך המכרז או לפניו.

דודו קובסניאנו:

במהלך הקצאת זכות, זה לא בהכרח במכרז. יכולה להיות הקצאת זכות שלא במסגרת
מכרז.

יאירה פרנקל:

במקרה הזה באמת זה מכרז. בגלל שבמקרה הזה כבר המכרז יצא לדרך ואנחנו נמצאים
לפני סופו, אנחנו חשבנו שנכון לכלול איזושהי הוראת מעבר שלפיה חובת
ההיוועצות בעת הענקת הרישיון לשידורי ערוץ הכנסת תחול רק מכאן ולהבא.

היו"ר יואב קיש:

למה זה משפיע על הענקת רישיון לשידורים לערוץ הכנסת? אם אני הבנתי נכון את
התיקון, הוא בא ואומר שמי שיזכה ברישיון – הרי לא יודעים מי יזכה במכרז –
הוא יוגדר כגוף בעל משמעות לפי סעיף 4, אז לא צריך להפריע לך היום. זה
כאילו אומר שמי שיזכה ברישיון מעכשיו מוגדר כגוף כזה ולזה יש אולי משמעות
לאותו גוף שזוכה ברישיון אבל אין פה שום השפעה על מי זוכה ברישיון. זה לא
בא לצמצם או להגדיל.

שלי יחימוביץ (המחנה הציוני):

לא הבנתי את ה"מכאן ולהבא".

יאירה פרנקל:

יש פה שני סעיפים. ערוצי שידור מופיעים בחוק בשני מקומות, אנחנו רוצים לתקן
את שני המקומות: מקום אחד הוא סעיף 4 שבאמת קובע מיהו גורם ריכוזי - - -

היו"ר יואב קיש:

ולזה את רוצה להוסיף את מי שיהיה לו את ערוץ הכנסת?

יאירה פרנקל:

בדיוק.

שלי יחימוביץ (המחנה הציוני):

אבל זה לא בהכרח קשור לחקיקה הזאת, דיברת על משהו כללי.

יאירה פרנקל:

תכף אני אסביר למה להבנתנו זה המקום הנכון להכניס את זה.

היו"ר יואב קיש:

אז מה כן קשור?

יאירה פרנקל:

זה קשור במובן הזה שכעת ההצעה היא להרחיב את השידורים של ערוץ הכנסת גם
לאיזשהם סקרולים או עדכונים בענייני חדשות היום. אנחנו חשבנו שבמובן הזה
נכון ליישר קו בין ערוץ הכנסת לבין ערוצים אחרים שהם בעלי רישיון.

דודו קובסניאנו:

ערוצים ייעודיים שיהיה להם אפשרות לשדר חדשות.

יאירה פרנקל:

כן, ערוצים ייעודיים, ערוצים נושאיים, בעלי זיכיון ורישיון לפי חוק הרשות
השנייה שגם הם מופיעים בסעיף 4 כגורם ריכוזי, וגם עצם הענקת הרישיון להם
נחשבת כתשתית חיונית שהקצאתה דורשת התייעצות עם הוועדה לצמצום הריכוזיות.
חשבנו שבגלל שכאן בעצם יש הרחבה של מה שערוץ הכנסת ישדר נכון ליישר קו
ולראות בו גם גורם ריכוזי לעניין סעיף 4 וגם - - -

שלי יחימוביץ (המחנה הציוני):

זו לא חובה, גם היום ערוץ הכנסת משדר שידורי אקטואליה.

היו"ר יואב קיש:

מה זה אומר מבחינת המכרז?

דודו קובסניאנו:

חובת היוועצות.

היו"ר יואב קיש:

על מה?

יאירה פרנקל:

אם וכאשר ירצו להעניק את הרישיון לשידורים בערוץ הכנסת לגורם ריכוזי, גורם
שמנוי ברשימת הגורמים הריכוזיים שהוועדה מפרסמת בהתאם לחוק הריכוזיות, אם
ירצו לתת לגוף כזה, לגורם ריכוזי את הרישיון, תחול חובת היוועצות של המועצה
עם הוועדה לצמצום הריכוזיות והם יידרשו לשקול שיקולי ריכוזיות כלל משקיים
בטרם ההקצאה.

היו"ר יואב קיש:

זה דרמטי, מה שאתם אומרים עכשיו.

שלי יחימוביץ (המחנה הציוני):

נכון.

יאירה פרנקל:

האמת שלא. זה משהו שמופיע כבר היום בחוק לגבי ערוצים - - -

היו"ר יואב קיש:

זו חתיכת פצצה שמעבירים אותה פה באיזשהו תיקון כזה שהגיע כך - - -

דודו קובסניאנו:

זה לא אמור לחול על הליכי המכרז הזה.

היו"ר יואב קיש:

בסדר, אבל זה מאוד מאוד משמעותי. עם כל הכבוד.

שלי יחימוביץ (המחנה הציוני):

זה לא אמור לחול על המכרז הזה?

אתי בנדלר:

לא.

שלי יחימוביץ (המחנה הציוני):

בוודאות גמורה?

אתי בנדלר:

בוודאות. זה סעיף שנכלל כאן.

היו"ר יואב קיש:

אני אומר, אם זה לא חל על המכרז הזה אין לחץ. אני רוצה לעשות על זה דיון
מסודר. אני רוצה לשמוע את כל השיקולים. אני לא מחליט על זה עכשיו פה באיזו
ועדה שקיימתי אותה כדי לתקן את המשדרים המוספים. אני מוריד את סעיף 3
מסדר-היום. אנחנו לא נדון בו, זה ממילא לא המכרז הנוכחי. אנחנו נדון בו
בנפרד בדיון ארוך ומסודר שנשקול בו שיקולי ריכוזיות. כרגע זה לא המקום.

יאירה פרנקל:

גם לעניין סעיף 4?

היו"ר יואב קיש:

דיברתי על מה שכרגע אמרת. מה זה סעיף 4?

יאירה פרנקל:

בתוך חוק הריכוזיות. הכוונה היא גם לראות בו גורם ריכוזי וגם לראות ברישיון
תשתית חיונית.

היו"ר יואב קיש:

שני הדברים האלה – נראה לי שדרכנו פה על משהו מאוד מורכב שאני לא רואה איך
בדיון של 20 דקות, שזו היתה המטרת הדיון, אפשר להתייחס אליהם. לכן, אני לא
הולך להצביע על שני הדברים האלה בדיון הזה. זה ממילא לא רלוונטי למכרז
הנוכחי. אין לנו לחץ זמנים. אנחנו נכניס את זה לסדר-היום שלנו בעתיד. נדון
בנושאים האלה בצורה מסודרת. יש, מן הסתם, המון גופים שירצו להתייחס מהציבור
גם לנושאים האלה, כולל גופים שיושפעו בצורה כזו או אחרת. עכשיו אני אפילו
עדיין לא מבין במאה אחוז כמה זה משפיע, על מי זה משפיע ומה זה משפיע, לכן
אני לא רוצה לעשות את זה במהלך אחד.

דודו קובסניאנו:

אני רוצה רק לחדד איזושהי נקודה: זה לא אמור להשפיע על הבחירה של הזוכה
במכרז, אבל אחרי שהוא יזכה במכרז ויהיה לו רישיון - - -

שלי יחימוביץ (המחנה הציוני):

הכול ברור, תאמין לי.

דודו קובסניאנו:

אבל, אחר כך, אותו גורם שיש לו את הרישיון, כמו גורמים נוספים בשוק השידורי
שיש להם רישיון והם יכולים לשדר חדשות, באותו רגע, נניח שאותו גורם ירצה
לרכוש תשתית אחרת, או ירצה להעביר שליטה, אז המועצה שתרצה לבחון את העברת
השליטה או את הרצון של אותו גורם שהוא כאילו ריכוזי - - -

היו"ר יואב קיש:

תצטרך להיוועץ עם הוועדה לריכוזיות.

דודו קובסניאנו:

כן, זה הסיפור.

היו"ר יואב קיש:

אין בעיה, לא פסלתי את זה, דודו, רק אמרתי שאני לא מעביר את זה עכשיו. זה
הכול.

אתי בנדלר:

זה לא ייכלל בנוסח של הצעת החוק הנוכחית.

היו"ר יואב קיש:

זה לא ייכלל בנוסח. זה נושא שיבוא לדיון בפני הוועדה, כולל הגורמים
הרלוונטיים מהציבור. אין פה אף אחד מהציבור ואני ארצה לשמוע דעות בעניין
הזה. אם נגלה שזה אולי לא משמעותי, לא כזה בעייתי, אז נעביר את זה, ואם
נגלה שיש לזה משמעויות אז נתייחס אליהן.

יאירה פרנקל:

בסדר. רק לומר מילה, הרעיון הוא באמת ליישר קו עם החקיקה לגבי - - -

שלי יחימוביץ (המחנה הציוני):

בסדר, הבנו. הוא אמר לכם שיהיה על זה דיון.

היו"ר יואב קיש:

לא הבעתי התנגדות או תמיכה ברעיון, הבנתי שהוא מורכב והוא לא על רגל אחת.
בואו נמשיך עם התיקון הבא שאנחנו רוצים להעביר.

אתי בנדלר:

סעיף 4 המוצע, תיקון חוק שידורי טלוויזיה מהכנסת (תיקון מס' 6), זה התיקון
הקודם שהוועדה העבירה בקריאה שנייה ושלישית. אנחנו מבקשים, כדי להסיר ספק,
להוסיף לו סעיף תחולה ובו ייאמר – זה יהיה סעיף 15 לאותו תיקון – "הוראות
חוק זה יחולו על הגוף המשדר שיקבל רישיון לשידורים בערוץ הכנסת לאחר יום
תחילתו של חוק זה". ההבהרה נדרשת כדי שלא יהיה ספק שמי שמשדר היום, עד למתן
רישיון חדש בהתאם למכרז שפרסמה המועצה, משדר בהתאם לכללים שהיו בתוקף קודם
לתיקון.

היו"ר יואב קיש:

החלפת הזכיין תחול עם החלפת התיקונים, זה העניין.

אתי בנדלר:

לא, כל התיקונים יחולו עם ההחלפה.

היו"ר יואב קיש:

על הזכיין החדש.

אתי בנדלר:

על הזכיין החדש, בעל הרישיון החדש.

היו"ר יואב קיש:

ברור. מישהו רוצה להתייחס? שלי?

שלי יחימוביץ (המחנה הציוני):

לא, כל הסעיפים האלה נראה לי סבירים.

היו"ר יואב קיש:

אלעזר?

אלעזר שטרן (יש עתיד):

גם לא.

שלי יחימוביץ (המחנה הציוני):

אם הורדנו את סעיף 3 אז הכול באמת קטן.

אתי בנדלר:

אני מיד אקרא ואשמע איזה תיקונים הוועדה מבקשת לאשר. בהתאם למה שנאמר,
בסעיף התחולה, סעיף 5, צריכים לכלול רק את מה שכרגע מסומן כסעיף קטן (א).

היו"ר יואב קיש:

(ב) לא רלוונטי.

אתי בנדלר:

(ב) לא רלוונטי משום שהוא מתייחס לסעיף הבא.

היו"ר יואב קיש:

אז אני רוצה רגע לעשות סדר בהצעה איך שאנחנו רואים אותה ומה שאנחנו נדון:
נשאר לנו להחליט על נושא אחד בעצם והוא האם בסעיף 1, שזה תיקון סעיף 2,
אנחנו מוסיפים במקום "עדכונים בענייני היום" – "מבזקים כתובים בענייני
היום". זו שאלה שאנחנו צריכים להחליט האם אנחנו דנים בה. בכל מקרה, בפירוש
יש כוונה לאשר את זה בוועדה כפי שהתרשמתי; כמובן, גם סעיף 2 אחריו תומך בו,
זה אותו דבר; סעיף 3 ירד מנוסח ההצעה; סעיף 4 יישאר; וסעיף 5 – (א) בלבד.

אתי בנדלר:

נכון.

היו"ר יואב קיש:

שאלה: האם אנחנו חושבים שראוי במקום לכתוב "עדכונים בענייני היום" לכתוב
"מבזקים בענייני היום"?

שלי יחימוביץ (המחנה הציוני):

אפשר גם וגם – עדכונים לוכסן מבזקים.

אתי בנדלר:

בחקיקה אפשר להשתמש במילה "או", אפשר להשתמש במילה "ו" – לא ניתן "ו/או".

שלי יחימוביץ (המחנה הציוני):

אז "ו".

היו"ר יואב קיש:

שלי, אני חושב "מבזקים". הרי המטרה שלנו היא להכניס את המבזקים, אין לנו
מטרה שעכשיו יבואו ויעשו תוכנית על עדכון בענייני היום. הרי את זה לא רצינו
לעשות, לכן אני לא רואה סיבה גם למה אני צריך אחרי זה לכנס עוד פעם את ועדת
הכנסת ולתת תקנות.

אתי בנדלר:

ועדת הכנסת תצטרך להתכנס כך או כך כי התיקון שנעשה מחייב תיקון בתקנות, כי
היום התקנות מאפשרות קטיעת שידורי המליאה לצורך שידור מהדורת החדשות ואני
מבינה שההחלטה היתה שלא לאפשר את הקטיעה הזאת.

היו"ר יואב קיש:

אני כבר לא זוכר מה החלטנו.

שלי יחימוביץ (המחנה הציוני):

כן, גם אני לא זוכרת.

דודו קובסניאנו:

דובר אבל, לדעתי, על המהדורה, לא על המבזקים.

אתי בנדלר:

על המהדורה.

היו"ר יואב קיש:

אמרנו שהמליאה תשודר בכל מקרה.

אתי בנדלר:

נכון, שכך וכך יהיה צורך לדון בוועדה בתיקון התקנות.

שלי יחימוביץ (המחנה הציוני):

העניין הוא שבמילה "עדכונים" אתה מקיף כן את כל האופציות של העדכונים.

היו"ר יואב קיש:

נכון, ואז אתה פתאום יכול לפתוח פתח לתוכניות שלא רצינו לעשות.

שלי יחימוביץ (המחנה הציוני):

אבל עדכון ותוכנית זה שני דברים שונים לחלוטין במהות החדשותית שלהם.

היו"ר יואב קיש:

לא, כל תוכנית יכולה להפוך להיות עדכון פתאום. כל המטרה של התיקון היא
שנכניס רק את המבזקים, בואו נתחיל מזה, זו המטרה.

אתי בנדלר:

יש הגדרה למבזק באיזשהו מקום? לא בדקתי את העניין.

היו"ר יואב קיש:

אומרת אתי שיותר נכון לעשות "עדכונים" ובואו תכניסו את זה בתקנות.

דודו קובסניאנו:

מה שחשוב הוא – התחלנו שאנחנו מבקשים שיהיו סקרולים, שזה כתוביות, ואז,
כאיזושהי פשרה, אנחנו באים ואומרים שיהיה "מבזקים כתובים", הדגש הוא על
הכתובים.

אתי בנדלר:

הבנתי, אבל המילה "מבזק" – אני לא יודעת מה המשמעות של "מבזק".

היו"ר יואב קיש:

את רוצה "עדכונים כתובים"?

אתי בנדלר:

"עדכונים כתובים", אוקיי.

היו"ר יואב קיש:

"עדכונים כתובים" גם טוב. אז אם יש הסכמה אז פתרנו את זה. דודו, "עדכונים
כתובים" מתאים לך?

דודו קובסניאנו:

כן.

היו"ר יואב קיש:

מעולה. אז אם כך נראה לי שהגענו להבנה בעניין הזה. מישהו מחברי הכנסת רוצה
להתייחס או שאני אעלה את זה להצבעה? אתי, עוד משהו?

אתי בנדלר:

אני רק רוצה לקרוא שוב את סעיף 4 כי אני לא בטוחה שקראתי אותו, רק הזכרתי
אותו. סעיף 4 לחוק העיקרי, עניינו כאמור בקביעת מדיניות לעניין שידורי ערוץ
הכנסת. ברישה שלו נאמר: "ועדת הכנסת תקבע בתקנות מדיניות לעניין" – וכאן
אני הולכת לפסקה (6) – "סוגי המשדרים שרשאי הגוף המשדר לכלול במסגרת
המשדרים המוספים" – וכאן התוספת המוצעת – "וכן הוראות לעניין שידורי
עדכונים כתובים בעניינים פרלמנטריים ובענייני היום בארץ ובעולם במהלך
שידורי הגוף המשדר".

היו"ר יואב קיש:

בסדר, ואנחנו בוועדת הכנסת נצטרך להגדיר אם זה על המליאה, לא על המליאה
וכו'. בסדר גמור, מאה אחוז. אתי, עוד משהו?

אתי בנדלר:

אני רוצה לקרוא רק את סעיף 5: "תחולה – הוראות חוק זה יחולו על הגוף המשדר
שיקבל רישיון לשידורים בערוץ הכנסת לאחר יום תחילתו של חוק זה". כאמור, יש
שני סעיפי תחולה: אחד, סעיף תחולה של החוק המתקן, שאמרנו שזה יחול רק על מי
שיקבל את הרישיון לאחר תחילת החוק, ועכשיו התיקון הנוסף בסעיפים 1 ו-2,
בעצם אומרים אותו דבר.

היו"ר יואב קיש:

מאה אחוז. (ב) נמחק. חברים, אני מעלה להצבעה כפי שהקריאה עכשיו היועצת
המשפטית. סעיפים: 1, 2, 4 ו-5 בתיקונים שנאמרו. מי בעד?

דודו קובסניאנו:

5(א).

היו"ר יואב קיש:

סעיף 5 בתיקונים שנאמרו – (א) בלבד. מי שבעד ירים את ידו. מי נגד? מי נמנע?

הצבעה

בעד – פה אחד

תיקוני סעיפים 1, 2, 4 ו-5(א) בהצעת חוק שידורי ערוץ הכנסת (תיקון מס' _),
התשע"ז-2017, נתקבלו.

היו"ר יואב קיש:

שלושה בעד. ההצעה התקבלה, תודה רבה. אני מבקש רק, דודו, מכיוון שהנושא של
חוק ההגבלים עלה מכם בעצם, אם הבנתי נכון, שתביאו משהו קצת יותר מוסמך, עם
הסבר מדוע ומה ולא רק את ההצעה כך, בשתי שורות.

דודו קובסניאנו:

יש מכתב של הרשות.

היו"ר יואב קיש:

אז לא ראיתי אותו, המכתב הזה לא הגיע אלי, אני מבקש לעשות את זה בצורה
מסודרת.

אתי בנדלר:

המכתב הוא למועצה, אני מציעה שתכתבו מכתב מפורט.

היו"ר יואב קיש:

אני מבקש, אם אתם רוצים שנדון בזה ונעשה תיקון רציני ומסודר, כי זה נושא
חשוב, נא תעלו את זה בצורה מסודרת, נפנה את זה לגורמים הרלוונטיים, נקיים
פה דיון מסודר ונחליט.

יואל חסון (המחנה הציוני):

מה היה דחוף להביא את זה בכלל כשזה לא רלוונטי למכרז ביום כזה עמוס?

היו"ר יואב קיש:

לא משנה, את זה כבר עברנו. תודה רבה.

הצעת חוק התקשורת (בזק ושידורים) (תיקון - חובת סינון אתרים פוגעניים),
התשע"ו-2016

היו"ר יואב קיש:

אנחנו עוברים עכשיו לסעיף ג' – הצעת חוק התקשורת (בזק ושידורים) (תיקון –
חובת סינון אתרים פוגעניים), של חברת הכנסת שולי מועלם וקבוצת חברי כנסת.

יואל חסון (המחנה הציוני):

זה כולל את YNET לשיטתכם? האם אצלכם זה גם YNET?

היו"ר יואב קיש:

זו הצעת חוק של הבית היהודי, אתה צריך לשאול אותם. שולי סיכמה יחד עם שני
יושבי-ראש ובהסכמתם שזה ילך לוועדת הכלכלה. כרגיל, כשיש הסכמות אני תמיד
נענה לבקשת המציעים ואני מציע לקבל את הצעתם. מישהו רוצה להתייחס? אם לא אז
אני מעלה את זה להצבעה. מי שבעד ירים את ידו.

אלעזר שטרן (יש עתיד):

בין מי סיכמו את זה – כלכלה וחינוך?

אתי בן יוסף:

לא, ומדע.

היו"ר יואב קיש:

אתם רוצים להפיל לה את זה? שזה לא ילך לכלכלה?

יואל חסון (המחנה הציוני):

אתה באמצע הצבעה – בוא נצביע, סליחה.

היו"ר יואב קיש:

טוב, אז נפיל ונעשה רביזיה, אין בעיה. אם אתם רוצים – אין שום בעיה. יואל,
אם אתם רוצים משחקים – אין בעיה. אני רק מסביר עוד פעם כי החברים לא הבינו
ואנחנו נמשיך את ההצבעה. יש לנו הצעת חוק של שולי מועלם שרצו שהיא תדון או
בוועדת הכלכלה או בוועדת המדע והטכנולוגיה. היה ויכוח, בסוף החליטו על ועדת
הכלכלה בראשות איתן כבל מהאופוזיציה. אבל, אין לי בעיה, אתם רוצים משחקים
אז אנחנו יכולים לעשות גם לכם משחקים. מי שבעד שירים את ידו. מי נגד? מי
נמנע?

הצבעה

בעד – 1

נגד – 2

נמנעים – אין

הבקשה להעביר את הצעת החוק התקשורת (בזק ושידורים) (תיקון - חובת סינון
אתרים פוגעניים), התשע"ו-2016, לוועדת הכלכלה לא נתקבלה.

היו"ר יואב קיש:

ההצעה נפלה, שניים נגד אחד. אני מגיש רביזיה ואנחנו נעשה רביזיה.

עבדאללה אבו מערוף (הרשימה המשותפת):

העניין הוא עקרוני, נגד כל החוק.

יואל חסון (המחנה הציוני):

הגיע הזמן שננצח בוועדת הכנסת פעם אחת, לא?

היו"ר יואב קיש:

אנחנו נעשה את הרביזיה חצי שעה מעכשיו – ב-13:10.

מועדי הדיון לשעת שאלות בכנס החורף הנוכחי, התשע"ז-2016

היו"ר יואב קיש:

אנחנו מחכים ליושב-ראש ועדת הכספים, גפני, עם ההצבעות ונדון בינתיים בנושא
שעת שאלות. אנחנו מנסים לקבוע שעת שאלות לראש הממשלה וגם לעמוד בלוחות
הזמנים של מינימום שבועיים בקשה. ההצעה כרגע, מכיוון שאנחנו כבר ב-16
ואנחנו רוצים לקבוע ל-30 - - -

יואל חסון (המחנה הציוני):

למה 30?

היו"ר יואב קיש:

שבועיים, חייב שבועיים.

יואל חסון (המחנה הציוני):

לא, אבל שבועיים זה היה מה-9.

היו"ר יואב קיש:

לא, מהדיון עכשיו.

יואל חסון (המחנה הציוני):

לא, ממש לא. זה לא התקנון, סליחה. אדוני, סליחה, אני יכול להקריא לך את
התקנות. אתה רוצה או שאתה יודע אותו?

היו"ר יואב קיש:

אתה יכול להקריא כי אני גם קראתי אותו. אנחנו יושבים פה בוועדת הכנסת
ואנחנו דנים על התאריכים. אני אומר - - -

יואל חסון (המחנה הציוני):

לפי התקנון של הכנסת, אדוני – ואין פה ייעוץ משפטי, אני לא יודע איך הדיון
הזה יכול להתנהל בלי ייעוץ משפטי - - -

היו"ר יואב קיש:

איפה הייעוץ המשפטי?

אתי בן יוסף:

היא בדרך.

היו"ר יואב קיש:

אז אם אתה רוצה, אפשר לעצור את הדיון לחמש דקות, עד שנביא את הייעוץ
המשפטי.

יואל חסון (המחנה הציוני):

כדי שתגייס גם אנשי קואליציה?

היו"ר יואב קיש:

לא, אין לי בעיה, אני זורם אתך.

יואל חסון (המחנה הציוני):

אני אקיים את הדיון למרות המלצתו של היועץ הפרלמנטרי המוכשר שלך.

היו"ר יואב קיש:

לא, זה שלך, אתה התלוננת על זה שאין פה ייעוץ משפטי.

אלעזר שטרן (יש עתיד):

אבל זה ברור שעושים את זה שבועיים מהרגע שהוגשה הבקשה.

יואל חסון (המחנה הציוני):

נכון, התקנון מאוד ברור. אדוני, אתה היית שותף לזה. אל תנסה פה להמציא את
הגלגל, אתה ממציא מספיק גלגלים בנושאים אחרים.

היו"ר יואב קיש:

הייתי שותף ובהחלט אנחנו נקרא את התקנון ונעזר בייעוץ המשפטי.

יואל חסון (המחנה הציוני):

אתה יודע אותו בעל פה. אם אני אעיר אותך ב-04:00 בבוקר אתה תדע אותו.

היו"ר יואב קיש:

אז מה רצונך, חבר הכנסת חסון? – הנה, חבר הכנסת גפני, אז בואו נעבור להצעות
של גפני.

הצעת חוק מס ערך מוסף (תיקון מס' 56), התשע"ו-2016

היו"ר יואב קיש:

שלום ליושב-ראש ועדת הכספים.

יואל חסון (המחנה הציוני):

מאוד דינמי פה הדיון, ממש כמו תוכנית טלוויזיה, עוד מעט תוציא לפרסומות.

היו"ר יואב קיש:

היתה לך בעיה שלא היה פה ייעוץ משפטי אז עצרתי את הדיון עד שהיא תגיע.

יואל חסון (המחנה הציוני):

זה מדהים, יש לך קריירה יום אחרי הפריימריז בליכוד.

היו"ר יואב קיש:

אתה רוצה גם ייעוץ משפטי בדיון על איזה חוק של גפני ילך לוועדת הכספים או
לא ילך?

יואל חסון (המחנה הציוני):

גפני הוא הכול – הוא יועץ משפטי, הוא יו"ר ועדה - - -

היו"ר יואב קיש:

אני רוצה לראות את חברי האופוזיציה מצביעים נגד גפני עכשיו, כמו שעשיתם
קודם נגד שולי מועלם.

יואל חסון (המחנה הציוני):

תבדוק אותנו, תנסה.

היו"ר יואב קיש:

אני אבדוק אתכם. גפני, אם אתה רוצה אני יכול לחכות לגיוס.

משה גפני (יהדות התורה):

לא, זה בסדר, מה שהוועדה תחליט – אני סומך עליה.

היו"ר יואב קיש:

מה שתחליט הוועדה מקובל עליך.

יואל חסון (המחנה הציוני):

אדם דמוקרט, ליברל.

משה גפני (יהדות התורה):

מה שנכון נכון. דוד ביטן אומר לי: אם היית חילוני – היית במרצ.

יואל חסון (המחנה הציוני):

יש מצב.

משה גפני (יהדות התורה):

אולי תירגע גם אתה?

אוסאמה סעדי (הרשימה המשותפת):

לאיפה אתה רוצה להעביר את זה?

יואל חסון (המחנה הציוני):

למרצ.

משה גפני (יהדות התורה):

אמרה אחת מחברות הכנסת של מרצ שאם היא חוזרת בתשובה היא רוצה להיות גפני.

היו"ר יואב קיש:

חבל שלא אמרת "אחד" כי אז היינו יודעים במי מדובר.

היו"ר יואב קיש:

חברים, יש לנו שתי הצעות חוק, אני מתחיל עם הצעת חוק מס ערך מוסף (תיקון
מס' 56), התשע"ו-2016, מ/1068. המלצת הלשכה המשפטית היא לוועדת הכספים,
במליאה נשמעה ועדת חוקה, חוק ומשפט. יו"ר ועדת הכספים, חבר הכנסת גפני,
מבקש שזה יעבור לוועדת הכספים. נא התייחסותך.

משה גפני (יהדות התורה):

אדוני היושב-ראש, אני מודה לך ששמת את שני החוקים האלה לדיון בוועדה. אלה
חוקים שהם לחלוטין חוקים שנדונו תמיד בוועדת הכספים, אלו חוקי מסים, ניירות
ערך, אין ועדה אחרת שיכולה לדון בזה ואנחנו מבקשים לדון בחוקים הללו. אלו
חוקים של וועדת הכספים. אין לי איזה עניין פוליטי, יש לי עניין מקצועי,
שאחרת זה מסבך פה.

אוסאמה סעדי (הרשימה המשותפת):

אולי נשמע את יו"ר ועדת חוקה?

יואל חסון (המחנה הציוני):

אולי נשמע את נציב מס הכנסה?

היו"ר יואב קיש:

אני חושב שאין התנגדות ליו"ר ועדת חוקה לעניין הזה ולכן אני מציע את זה
להצבעה, אלא אם מישהו מהח"כים רוצה להתייחס – אתם רוצים להתייחס?

יואל חסון (המחנה הציוני):

אני הייתי מרוצה מאוד לשמוע את עמדתו של נציב מס הכנסה בעניין הזה, אבל אם
גפני לא חושב שזה חשוב אז אני גם לא חושב.

אוסאמה סעדי (הרשימה המשותפת):

אני חושב שזה תפור על ועדת כספים.

היו"ר יואב קיש:

אני מעלה את זה להצבעה. מי שבעד שזה יעבור לוועדת הכספים ירים את ידו.

הצבעה

בעד – פה אחד

הבקשה להעברת הצעת חוק מס ערך מוסף (תיקון מס' 56), התשע"ו-2016, לוועדת
הכספים, נתקבלה.

היו"ר יואב קיש:

פה אחד.

אוסאמה סעדי (הרשימה המשותפת):

אופוזיציה עניינית.

הצעת חוק ניירות ערך (תיקון מס' 62) (סופיות הסליקה במסלקות), התשע"ו-2016

היו"ר יואב קיש:

החוק השני הוא: הצעת חוק ניירות ערך (תיקון מס' 62) (סופיות הסליקה
במסלקות), התשע"ו-2016.

יואל חסון (המחנה הציוני):

הפלנו את החוק שלך.

שולי מועלם-רפאלי (הבית היהודי):

כן, שמעתי בצער, יש לומר.

היו"ר יואב קיש:

קבענו רביזיה ב-13:10. יש לנו יופי של אופוזיציה.

שולי מועלם-רפאלי (הבית היהודי):

הבנתי, מישהו מגן עלי.

יואל חסון (המחנה הציוני):

בזכות זה זכינו שחברת הכנסת מועלם באה אלינו.

שולי מועלם-רפאלי (הבית היהודי):

איזה רשע.

יואל חסון (המחנה הציוני):

למה רשע? לא טרחת לבוא, לא טרחת להסביר את החוק ההזוי שלך.

שולי מועלם-רפאלי (הבית היהודי):

אדוני, יש הנהלת קואליציה, אחמד חתום עליו.

אוסאמה סעדי (הרשימה המשותפת):

רצינו לראות אותך.

היו"ר יואב קיש:

אני יכול להגיד לך שאני נפגעתי שיש פה אפליה נגד נשים מהאופוזיציה, שחוק של
אישה מפילים וכשבא גבר מעבירים לו את זה מיד. אני נפגעתי שההתנהגות של
האופוזיציה היתה מאוד סקטוריאלית. כמובן, בלשון הבדיחה. מי שלא הבין – זו
היתה הבדיחה, אני רק מבהיר.

שולי מועלם-רפאלי (הבית היהודי):

נהיינו נורא פוליטיקלי קורקט.

היו"ר יואב קיש:

הצעת חוק ניירות ערך (תיקון מס' 62) (סופיות הסליקה במסלקות), התשע"ו-2016,
מ/1072. המלצת הלשכה המשפטית היא לוועדת הכספים, הצעה אחרת היא לוועדה לצדק
חלוקתי ושוויון חברתי. יו"ר ועדת הכספים, גישתך להצעה, בבקשה.

משה גפני (יו"ר ועדת הכספים):

כמו שאמרתי בחוק הקודם, מדובר על הצעות חוק שהן באופן ממש מובהק בוועדת
הכספים, גם חוקי המס וגם חוקי ניירות ערך. אני חושב שאי אפשר לשבש את עבודת
הכנסת. אין גם סיבה פה. לפעמים יש איזו סיבה פוליטית, זה לא המקרה.

היו"ר יואב קיש:

מאה אחוז. אני בעד להעביר את זה לוועדת הכספים. מי שבעד ירים את ידו. מי
נגד? מי נמנע?

הצבעה

בעד – 7

נגד – אין

נמנעים – 1

הבקשה להעביר את הצעת חוק ניירות ערך (תיקון מס' 62) (סופיות הסליקה
במסלקות), התשע"ו-2016, לוועדת הכספים, נתקבלה.

היו"ר יואב קיש:

ההצעה עברה. תודה.

משה גפני (יו"ר ועדת הכספים):

תודה רבה, אדוני היושב-ראש.

מועדי הדיון לשעת שאלות בכנס החורף הנוכחי, התשע"ז-2016

היו"ר יואב קיש:

חברים, אנחנו חוזרים לדון בשעת שאלות ואז אנחנו מסיימים את הדיון בוועדת
הכנסת. אני מציע, בשל לוחות הזמנים בעניין שעת שאלות, שבדיון שיש לנו ב-30
לחודש יהיה שר ואת ראש הממשלה נזמן ל-6 בפברואר, זה הכי מוקדם שניתן לעשות
זאת. בבקשה, יואל, התייחסות.

יואל חסון (המחנה הציוני):

אני כמובן ממלא פה את מקומה של מרב מיכאלי בהקשר הזה. היועצת המשפטית, אני
מבקש שתהיי ערנית בנושא הזה. המועד המקורי שראש הממשלה היה צריך להופיע
לשעת שאלות היה ה-9 בינואר.

דוד ביטן (הליכוד):

אבל הוא כבר היה לפני שלושה חודשים.

יואל חסון (המחנה הציוני):

תן לי רגע, דוד. מה זה משנה? ב-9 בינואר. לפי התקנון – ארבל, מאוד חשוב לי
שתהיי ערנית. אני לא יכול ככה, בלתי אפשרי הדבר הזה.

דוד ביטן (הליכוד):

אבל הוא כבר היה לפני שלושה חודשים. מה הם רוצים – כל חודש?

היו"ר יואב קיש:

כן, יואל, בבקשה.

יואל חסון (המחנה הציוני):

אני באמת מאחל לך יום אחד להיות באופוזיציה, באמת, כי אני בטוח שדקה אתה
שתהיה באופוזיציה, חבר הכנסת ביטן, ואתה תהיה בן אדם יותר טוב, אתה תבין
יותר את הדברים.

דוד ביטן (הליכוד):

אני יותר טוב גם כשאני בקואליציה - - -

יואל חסון (המחנה הציוני):

אתה לפעמים קצת ערל לצרכים הדמוקרטיים של הבית הזה.

דוד ביטן (הליכוד):

לפעמים קצת - - -

היו"ר יואב קיש:

בבקשה, אתה מחליף את מרב מיכאלי, זכות הדיבור שלך.

יואל חסון (המחנה הציוני):

אז אני אומר: ב-9 בינואר הוא היה אמור לבוא להופיע לשעת השאלות. הוא לא
הגיע. הדחייה, לפי התקנון, מדברת על שבועיים.

ארבל אסטרחן:

הודיעו לו מראש לפי התקנון על ה-9 בינואר?

יואל חסון (המחנה הציוני):

כן, כן.

איילת נחמיאס ורבין (המחנה הציוני):

כן, היה מתואם.

יואל חסון (המחנה הציוני):

חד-משמעית, חד-משמעית.

ארבל אסטרחן:

בסדר, אני לא יודעת את העובדות.

יואל חסון (המחנה הציוני):

עברו שבועיים, היום זה שבועיים. 16 – זה היום שבועיים. היה צריך להיות
היום. זה או ב-16 או ב-23. אנחנו רוצים להציע הצעה פרקטית: היום ראש הממשלה
מגיע גם ככה לשמעון פרס, הוא יכול לעשות את זה מיד אחרי או לפני. אין שום
בעיה.

ארבל אסטרחן:

השאלה אם הוא התכונן לזה.

היו"ר יואב קיש:

לא, הוא חייב להתכונן.

יואל חסון (המחנה הציוני):

להתכונן? זה הרעיון, שלא מתכוננים. הוא לא יודע מה השאלות.

היו"ר יואב קיש:

לא נכון, מה פתאום. אתה רוצה שהוא יתכונן, אתה רוצה שהוא יבוא עם מידע, אתה
רוצה שהוא יענה, אתה לא רוצה – מה זה לא להתכונן?

יואל חסון (המחנה הציוני):

מאה אחוז, סבבה. 23? לא יכול להיות על פי התקנון אחרי ה-23. לא יכול להיות,
נקודה.

דוד ביטן (הליכוד):

אבל, רגע, הוא היה לפני שלושה חודשים, מה?

היו"ר יואב קיש:

פעם בשנה הוא אמור להיות.

ארבל אסטרחן:

פעם במושב, המושב התחיל בסוכות.

יואל חסון (המחנה הציוני):

במושב.

דוד ביטן (הליכוד):

יש להם 10 בשנה.

ארבל אסטרחן:

נכון, שנה זה מסוכות עד סוכות, זה מושב של הכנסת.

איילת נחמיאס ורבין (המחנה הציוני):

זה היה לפני סוכות, זה היה ביוני.

דוד ביטן (הליכוד):

לא, זה הולך שנה קלנדרית, ההופעה.

ארבל אסטרחן:

לא, לא, במושב.

דוד ביטן (הליכוד):

פעם בשנה זה פעם בשנה, זה היה בדיוק מה שהתכוונו.

ארבל אסטרחן:

לא, כתוב: "ועדת הכנסת תקבע לכל מושב של הכנסת". בכנסת שנה היא מושב, היא
מסוכות עד סוכות.

דוד ביטן (הליכוד):

למה נתנו להם - - -

יואל חסון (המחנה הציוני):

אין יכולת, אין יכולת.

היו"ר יואב קיש:

מה זה "אין יכולת"? לכל דרך יש יכולת.

יואל חסון (המחנה הציוני):

לא, אדוני, יש תקנון. אין יכולת. אין שיקול דעת לוועדה.

היו"ר יואב קיש:

לא, לא נכון.

הדוד ביטן (הליכוד):

הוועדה יכולה לקבוע תאריכים.

היו"ר יואב קיש:

הוועדה מתכנסת והסמכות היא של הוועדה.

יואל חסון (המחנה הציוני):

לא.

ארבל אסטרחן:

הוועדה קובעת את המועד, האופוזיציה קובעת מי בא – זה ההסכם.

היו"ר יואב קיש:

בסדר, אז אין לנו מועד לזה.

דוד ביטן (הליכוד):

נתנו לכם מועדים חופשי אבל כשזה מפריע אז אנחנו - - -

איילת נחמיאס ורבין (המחנה הציוני):

מה זה "זה מפריע"? אבל אתם לא עומדים בתקנון.

יואל חסון (המחנה הציוני):

מה זה "מפריע"? אתם לא עומדים בתקנון.

איילת נחמיאס ורבין (המחנה הציוני):

אתם לא עומדים בתקנון שסיכמנו עליו. כולנו הצבענו על התקנון הזה פה אחד.

דוד ביטן (הליכוד):

אנחנו לא נגד התקנון אבל עדיין לא רק אתם קובעים תאריך.

יואל חסון (המחנה הציוני):

אז ה-23.

איילת נחמיאס ורבין (המחנה הציוני):

תאריך אנחנו לא קובעים, אנחנו קובעים מי מזומן.

דוד ביטן (הליכוד):

אנחנו ג'נטלמנים שנתנו לכם לקבוע גם תאריכים.

איילת נחמיאס ורבין (המחנה הציוני):

אנחנו קובעים מי מזומן.

דוד ביטן (הליכוד):

אז זה לא מסתדר עכשיו.

איילת נחמיאס ורבין (המחנה הציוני):

אבל אנחנו קובעים מי מזומן. אז, הנה, אמרנו לא היום, בשבוע הבא, אין בעיה.
הנה, אנחנו הולכים לקראתכם.

דוד ביטן (הליכוד):

אני רוצה להגיד לך משהו: אנחנו נתנו ג'נטלמנית לאופוזיציה לקבוע גם תאריכים
וגם - - -

איילת נחמיאס ורבין (המחנה הציוני):

מה זה "ג'נטלמנית"?

דוד ביטן (הליכוד):

ג'נטלמנית.

ארבל אסטרחן:

לא, תאריכים קובעת הוועדה.

דוד ביטן (הליכוד):

בסדר, אבל אמרנו להם: תקבעו אתם לפי - - -

אלעזר שטרן (יש עתיד):

ביטן, לא נתת ג'נטלמנית שום דבר.

היו"ר יואב קיש:

תנו לו לדבר, מסכן, סוף סוף הוא מדבר ברשות דיבור.

דוד ביטן (הליכוד):

אם לא אכפת לך, אני הייתי בין אלה שסיכמו את הדבר הזה וגם תיקנו את התיקון
אז תן לי רגע קצת קרדיט.

אלעזר שטרן (יש עתיד):

אבל זה לא ג'נטלמני. זה טוב לכולם, לא ג'נטלמני.

דוד ביטן (הליכוד):

עכשיו נתנו להם ג'נטלמנית ואמרנו: אתם, האופוזיציה, תקבעו גם מועדים, מה
שנוח לכם. אבל כשאי אפשר, כשהבן אדם לא יכול לבוא, אז הם לא יכולים לחייב
אותנו בכוח לתאריך שהם רוצים. לכן הוועדה קובעת, אין מה לעשות.

איילת נחמיאס ורבין (המחנה הציוני):

איך אתה יודע שרוה"מ לא יכול לבוא שבוע הבא?

דוד ביטן (הליכוד):

הוא בירר כנראה, מה את רוצה?

היו"ר יואב קיש:

אני ביררתי.

דוד ביטן (הליכוד):

אז למה אתם סתם מתעקשים? קחו תאריך אחר, מה זה משנה? אני לא מבין.

איילת נחמיאס ורבין (המחנה הציוני):

יש תקנון.

דוד ביטן (הליכוד):

עוד פעם את מתחילה? הוועדה קובעת מועדים, לא אתם. ג'נטלמנית נתנו לכם.

אלעזר שטרן (יש עתיד):

אתה יכול להסביר ג'נטלמני?

מיכל רוזין (מרצ):

אמרת תודה?

יואל חסון (המחנה הציוני):

יש תקנון ג'נטלמני?

אלעזר שטרן (יש עתיד):

כן, מה זה ג'נטלמני?

היו"ר יואב קיש:

שום דבר לא ג'נטלמני.

דוד ביטן (הליכוד):

התקנון אומר שהוועדה קובעת, לא אתם.

יואל חסון (המחנה הציוני):

אבל נתת. דוד, נתת, נגמר.

דוד ביטן (הליכוד):

אז ג'נטלמנית אמרנו לכם: תלכו על זה, אבל הוא לא יכול לבוא בתאריך הזה, אז
מה אתה רוצה – בכוח שהוא יבוא?

יואל חסון (המחנה הציוני):

כן.

דוד ביטן (הליכוד):

אנחנו יכולים לקבוע גם כן, להשתתף בקביעה של המועד. אז מה אנחנו מבקשים
מכם? שפה, באופן נפרד, תקבעו את המועד שהוא יכול לבוא – מה הבעיה?

יואל חסון (המחנה הציוני):

אבל יש טווח סביר, דוד. יש טווח סביר.

דוד ביטן (הליכוד):

מה אנחנו מבקשים פה, איזו בקשה מיוחדת? יואל, תהיו רציניים.

היו"ר יואב קיש:

אני בהחלט מדבר על זמן סביר ובהחלט מדברים על לוחות זמנים הגיוניים. הפנייה
לראש הממשלה היתה שאנחנו מכנסים את הוועדה היום כדי לקבוע תאריך, ולתפיסתי
זה היה מקסימום שבועיים מהיום, אפשר להתווכח על זה, תכף נדבר על זה. אמרתי
למשרד ראש הממשלה שאנחנו מבקשים שהוא יגיע ב-30, שזה שבועיים מהיום. ב-30
הוא מגיע לפה, לוועדת חוץ וביטחון, לשלוש שעות, אז הוא אמר לנו: תשמעו, זה
מעמיס מאוד על סדר-היום, אתם רוצים לבטל את ועדת חוץ וביטחון? נבטל ונבוא
לשעת שאלות. לתפיסתי זה היה שגוי וביקשתי לדחות בשבוע ואז הסיכום היה שהוא
יגיע ב-30 לוועדת חוץ וביטחון ושבוע לאחר מכן לשעת שאלות.

יואל חסון (המחנה הציוני):

אי אפשר לשחק במועדים ככה.

היו"ר יואב קיש:

זה לא משחקים. אני אומר לך, אתה רוצה שנבטל את ועדת חוץ וביטחון? נבטל את
זה.

יואל חסון (המחנה הציוני):

אני לא יודע מה השיקולים, תעשה מה שאתה רוצה.

היו"ר יואב קיש:

הוא יבוא ב-30 ואז זה שבועיים מהיום, זה הכול.

דוד ביטן (הליכוד):

אבל אתה לא קובע את המועד, סלח לי.

יואל חסון (המחנה הציוני):

אבל מה רע ב-23?

דוד ביטן (הליכוד):

אתה לא קובע לרוה"מ את המועד.

יואל חסון (המחנה הציוני):

אני כן קובע אבל את הזמן בין מועד למועד. אז ראש הממשלה, לשיטתך, יוכל
לדחות כל פעם את המועד שלו.

היו"ר יואב קיש:

הוא לא דוחה, אנחנו לא משחקים.

דוד ביטן (הליכוד):

ברגע שקבענו את המועד הוא יכול לדחות בשבוע.

יואל חסון (המחנה הציוני):

גם קבענו את ה-9 בינואר והוא ביטל.

היו"ר יואב קיש:

אבל זה מתואם עכשיו, זה מתואם.

יואל חסון (המחנה הציוני):

הוא יבטל שוב ושוב, בגלל זה התקנון מגן על ביטול חוזר ונשנה.

דוד ביטן (הליכוד):

לא, אחרי שהוועדה קובעת מועד הוא יכול להאריך מקסימום בשבוע.

יואל חסון (המחנה הציוני):

אבל הוא עשה את זה כבר, זה מה שעשינו. הוא כבר ביטל.

היו"ר יואב קיש:

יואל, לא דחינו את זה בשלושה חודשים. אני רוצה להגיד לך עוד דבר – אם
מסתכלים לשיטתו של ביטן, בתוך שלושה חודשים הבאתם אותו פעמיים.

איילת נחמיאס ורבין (המחנה הציוני):

אבל יושבת פה ארבל ואומרת שזה לא - - -

אלעזר שטרן (יש עתיד):

יואב, ביטן, בואו נאמר את האמת - - -

דוד ביטן (הליכוד):

ארבל, את טועה בגדול פה, שתדעי.

ארבל אסטרחן:

אני עוד לא אמרתי כלום.

דוד ביטן (הליכוד):

כל מושב הם רשאים להזמין 10, אבל בן אדם צריך להיות בקלנדרי בסבב.

אלעזר שטרן (יש עתיד):

לא, לא בן אדם, ביטן. אני יכול להגיד משהו, יואב?

קריאות:

- - -

היו"ר יואב קיש:

רגע, אלעזר, אתה לא מנהל את הדיון.

אלעזר שטרן (יש עתיד):

אני מבקש לדבר.

היו"ר יואב קיש:

שמעתי, רגע.

דוד ביטן (הליכוד):

סבב קלנדרי צריך להיות, לכן הוא לא יכול לבוא עוד פעם.

אלעזר שטרן (יש עתיד):

ביטן מנהל את הדיון?

היו"ר יואב קיש:

אתה רוצה לדבר לפני היועצת המשפטית?

אלעזר שטרן (יש עתיד):

כן.

היו"ר יואב קיש:

בבקשה, בקצרה.

דוד ביטן (הליכוד):

אני אומר לך שהוא יכול לבוא, רק קלנדרית.

היו"ר יואב קיש:

ביטן, תן לו לדבר, בבקשה.

ארבל אסטרחן:

פעם במושב.

דוד ביטן (הליכוד):

פעם במושב אבל הוא חייב להיות שנה ברווח.

היו"ר יואב קיש:

לא יכול להיות שיש שרים שלא הזמינו והוא כבר מגיע פעמיים.

אלעזר שטרן (יש עתיד):

יכול להיות.

דוד ביטן (הליכוד):

את טועה, אנחנו חייבים 10 כל מושב.

ארבל אסטרחן:

10 שרים אחרים?

דוד ביטן (הליכוד):

כן, יש שרים אחרים. הוא רק בסבב של השנה יכול להזמין אותו. זו פרשנות רחבה
של החוק, גם התכוונו לזה כך.

היו"ר יואב קיש:

אלעזר, בבקשה. תן לו לדבר רגע.

דוד ביטן (הליכוד):

הוא מדבר הרבה.

אלעזר שטרן (יש עתיד):

ביחס אליך? מאז שאני מנסה לדבר לא סגרת את הפה. ביטן, א', ראש הממשלה כבר
פעמיים דחה את חוץ וביטחון. זאת אומרת, זה לא תאריך שנקבע ואתה אומר:
אוקיי, גם חוץ וביטחון רוצים את ראש הממשלה. אם ראש הממשלה היה בא בזמן –
הוא היה עסוק אז, דרך אגב, בדברים שאין טעם להעלות אותם פה עוד פעם, שכולנו
יודעים אותם - - -

דוד ביטן (הליכוד):

יש להם 10, הכוונה לשנה. 10 כל שנה, לא יותר מזה, לא שאותו בן אדם יהיה
פעמיים. אז בכלל נדחה אותו לעוד 9 חודשים.

אלעזר שטרן (יש עתיד):

אני יכול עכשיו? ביטן, שתי נקודות.

דוד ביטן (הליכוד):

בסדר, דבר, מה אתה רוצה ממני?

אלעזר שטרן (יש עתיד):

היושב-ראש – אוקיי, יואב, אני מדבר אתך, שביטן יעשה מה שהוא רוצה. אחד,
אפרופו התיאום שלך של לבחור בין חוץ וביטחון לבין שעת שאלות, ראש הממשלה
לפחות פעמיים כבר קבע את אותה שעת שאלות - - -

היו"ר יואב קיש:

בסדר, שמעתי, אבל זו השעה שהגיעה, זו ההמלצה שהגיעה.

אלעזר שטרן (יש עתיד):

מה שאני אומר, שהוותרנות שזה או או – אני לא מבין למה, אם הוא כל הזמן דוחה
את הכנסת לא משנה מה. זאת נקודה ראשונה. נקודה שנייה, צריך לזכור, אי אפשר
להגיד שראש הממשלה הוא כמו כל שר, במיוחד שיש לו כמה תיקים. זאת אומרת, אם
אתה קורא לו בתדירות של פעמיים במושב - - -

היו"ר יואב קיש:

לא, אבל שואלים אותו על כל התיקים שלו, זה לא נכון, והוא מקבל הארכת זמן
בגלל שיש לו כמה תיקים. זה לא נכון.

שולי מועלם-רפאלי (הבית היהודי):

זה לא אותו זמן – עשר דקות על כל תיק.

היו"ר יואב קיש:

חברים, אני מעלה את ההצעה הבאה - - -

יואל חסון (המחנה הציוני):

לא, אני רוצה לשמוע את ארבל.

היו"ר יואב קיש:

אני אגיד לך מה אני מציע, יואל, ואני אתן לארבל אחרי זה להתייחס. ההצעה שלי
היא כזו: אם האופוזיציה מתעקשת שזה יהיה בשבועיים אני אבקש מראש הממשלה
להגיע ב-30, אני אנחה את דיכטר לבטל את הדיון בוועדת חוץ וביטחון, הוא ידחה
את זה בשבוע ואז יהיה לנו ב-30 את ראש הממשלה במליאה וב-6 הוא יעשה את
הדיון בוועדת חוץ וביטחון. אם אתם רוצים לשמר ולא לעשות עוד שבוע, אני מציע
להשאיר את ועדת חוץ וביטחון ב-30 וראש הממשלה יגיע ב-6 בפברואר. זו ההצעה,
אם אתם לא מסכימים לשתי ההצעות אז אנחנו נלך על ה-6 בפברואר. אנחנו ניתן
לארבל רגע להגיד את דעתה.

ארבל אסטרחן:

האמת שעדיף היה להגיע פה להסכמה כי לא הגענו לוועדת הכנסת - - -

היו"ר יואב קיש:

בזמן.

ארבל אסטרחן:

בעצם היה להגיע בזמן.

היו"ר יואב קיש:

נכון, ולא הגענו.

ארבל אסטרחן:

לכן עכשיו זה יוצר בעיה.

יואל חסון (המחנה הציוני):

אבל לא הגענו בגללך, לא בגללי.

איילת נחמיאס ורבין (המחנה הציוני):

אדוני, אתה יושב-ראש הוועדה.

היו"ר יואב קיש:

אז אני אתן את השבועיים וזה הכול. אם כבר אנחנו לוקחים את החלטת ועדת כנסת,
אני אעשה את זה ב-6 בפברואר.

יואל חסון (המחנה הציוני):

לא, סליחה, אדוני, אתה לא יכול על פי התקנון לעשות את זה.

היו"ר יואב קיש:

למה? שבועיים אני יכול.

יואל חסון (המחנה הציוני):

אתה לא יכול, בטח לא ב-6 בפברואר.

ארבל אסטרחן:

בהסכמה אתה יכול.

יואל חסון (המחנה הציוני):

אין הסכמה.

ארבל אסטרחן:

קודם כל, מבחינת מה שאמר יו"ר הקואליציה, מבחינת הסבב, כתוב שראש הממשלה או
שר לא יוזמנו לשעת שאלות יותר מפעם אחת במושב.

דוד ביטן (הליכוד):

נכון.

ארבל אסטרחן:

אז אין פה שום התייחסות לסבב.

דוד ביטן (הליכוד):

אבל עדיין יש להם את הסבב של השנה.

ארבל אסטרחן:

הוא יכול להיות בסוף מושב אחד ובתחילת מושב הבא.

איילת נחמיאס ורבין (המחנה הציוני):

לא כתבת סבב של שנה.

דוד ביטן (הליכוד):

לא כתוב, אז מה? אז אם לא כתוב אני חייב ללכת רק בשיטה אחרת?

איילת נחמיאס ורבין (המחנה הציוני):

ביטן, אני יודעת שהראש שלך עובד בצורה כזאת שזה אמור לעבור אל כולנו
בטלפתיה אבל כשחוקקנו את החוק לא אמרתם את זה.

היו"ר יואב קיש:

חברים, אם אין הסכמה אז זה מה שאני הולך לעשות - - -

שולי מועלם-רפאלי (הבית היהודי):

רגע, תנו לארבל לדבר.

דוד ביטן (הליכוד):

פעם בשנה אמרנו.

איילת נחמיאס ורבין (המחנה הציוני):

לא, למה לא הכנסת את זה?

דוד ביטן (הליכוד):

הכנסנו – פעם בשנה.

איילת נחמיאס ורבין (המחנה הציוני):

לא, פעם במושב.

דוד ביטן (הליכוד):

אבל זה בדיוק מה שאמרנו - - -

היו"ר יואב קיש:

טוב, חברים, אני עוצר את הדיון, אני לא רוצה להתקשקש עם זה יותר. ההחלטה
היא כזו: מכיוון שאין הסכמות עם האופוזיציה אני הולך לחומרה מבחינתי –
הדיון עם ראש הממשלה - - -

יואל חסון (המחנה הציוני):

אבל אי אפשר לקבל החלטה כזאת, היא אומרת לך.

דוד ביטן (הליכוד):

למה? אנחנו קובעים את המועד.

היו"ר יואב קיש:

אפשר. כינסנו את ועדת הכנסת ותוך שבועיים מהיום ראש הממשלה יגיע.

יואל חסון (המחנה הציוני):

לא, לא, אין הסכמה על זה.

היו"ר יואב קיש:

תגיש ערעור, בסדר.

יואל חסון (המחנה הציוני):

לא, אין הסכמה על זה.

היו"ר יואב קיש:

אין הסכמה, אני יודע.

יואל חסון (המחנה הציוני):

אבל אתה לא יכול לקבל החלטה לא בהסכמה.

אוסאמה סעדי (הרשימה המשותפת):

זה בניגוד לתקנון.

יואל חסון (המחנה הציוני):

זה בניגוד לתקנון.

דוד ביטן (הליכוד):

זה לא בניגוד, ועדת הכנסת קובעת.

ארבל אסטרחן:

השבועיים הם מהמועד המקורי.

דוד ביטן (הליכוד):

של מי אבל? אנחנו קובעים את המועד, ועדת הכנסת.

שולי מועלם-רפאלי (הבית היהודי):

לא, נקבע המועד.

אוסאמה סעדי (הרשימה המשותפת):

אבל נקבע, ביטן, נקבע מועד.

ארבל אסטרחן:

אני אקריא לכם את הסעיף. הסעיף אומר כך: סיעות האופוזיציה - - -

דוד ביטן (הליכוד):

מתי קבעו? לא נקבע.

אוסאמה סעדי (הרשימה המשותפת):

ב-9 בינואר.

דוד ביטן (הליכוד):

אתה אישרת פה את המועד, בוועדה?

ארבל אסטרחן:

אישרנו את כל המועדים, עשרה מועדים אישרנו. לא צריכים לאשר פה מתי ראש
הממשלה מגיע. ועדת הכנסת קובעת 10 מועדים למושב – קבענו מועדים – ואז באותו
סיעות האופוזיציה שמהוות רוב מהאופוזיציה ומודיעות שבועיים מראש לפני כל
מועד מי השר שיגיע. זה לא עובר את ועדת הכנסת, זו הודעה שלהן למזכירות.

יואל חסון (המחנה הציוני):

אנחנו הודענו.

ארבל אסטרחן:

ואז כתוב כך: הודיעה הממשלה - - -

דוד ביטן (הליכוד):

נו, אבל אפשר לשנות את ההחלטה הזאת, מה הבעיה?

יואל חסון (המחנה הציוני):

אנחנו לא יכולים לשנות את ההחלטה.

דוד ביטן (הליכוד):

הוועדה רשאית לשנות את ההחלטה.

ארבל אסטרחן:

עדכון תקנון גם לוקח זמן.

שולי מועלם-רפאלי (הבית היהודי):

אבל גם תיקון לתקנון ייקח לך אותו זמן, ביטן, בחייאת.

אוסאמה סעדי (הרשימה המשותפת):

ברגע שהודיעו – התקנון קובע רק שבועיים.

דוד ביטן (הליכוד):

קביעת מועד זה תיקון תקנון?

ארבל אסטרחן:

לא - - -

היו"ר יואב קיש:

טוב, אנחנו לא נצביע. אני מציע שיו"ר הקואליציה ידון בזה עם האופוזיציה. אם
יגיעו להסכמה יגיעו, אם לא אז אנחנו נעשה מה - - -

דוד ביטן (הליכוד):

אי אפשר להגיע אתם לשום הסכמה.

יואל חסון (המחנה הציוני):

למה אתה אומר ככה? כל החיים אנחנו מגיעים להסכמות.

דוד ביטן (הליכוד):

הנה, עובדה, אתם לא רוצים.

היו"ר יואב קיש:

בסדר, אנחנו סגרנו, לא דנים בזה עכשיו. אנחנו סיימנו את נושא ועדת הכנסת.
חברים, מספיק, זה לא ייסגר עכשיו. ועדת הכנסת עוד 10 דקות ברביזיה פה. תודה
לכולם, ישיבה זו נעולה.

הישיבה ננעלה בשעה 13:00.
