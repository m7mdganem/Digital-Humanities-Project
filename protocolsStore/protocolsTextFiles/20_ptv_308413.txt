הכנסת העשרים

מושב ראשון

פרוטוקול מס' 1

מישיבת ועדת הכנסת

יום שני, י"ד בסיון התשע"ה (01 ביוני 2015), שעה 20:15

סדר היום:

בחירת יושב-ראש לוועדת הכנסת

חברי הוועדה:

צחי הנגבי – יו"ר הוועדה המסדרת

דוד ביטן – היו"ר

מכלוף מיקי זוהר

אורן חזן

ינון מגל

רועי פולקמן

יואב קיש

נאוה בוקר

איתן כבל

ירון מזוז

נורית קורן

מוזמנים:

יושב-ראש הכנסת יולי יואל אדלשטיין

שר התחבורה והבטיחות בדרכים ושר המודיעין ישראל כץ

שר התיירות יריב לוין

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדס צנוירט

בחירת יושב-ראש לוועדת הכנסת

יו"ר הוועדה המסדרת צחי הנגבי:

שלום רב, אני מתכבד לפתוח את הישיבה. אני מודה לכם שבאתם ללוות אותי ברגעיי
האחרונים כיו"ר הוועדה הזאת – נשמע נורא – ואת ידידי היקר דוד ביטן ברגעיו
הראשונים כיו"ר ועדה בכנסת. הוא יעשה פה מלאכה נהדרת, אבל לפני כן, לפני
שנגיע להצבעה, ברכות. קודם כל יושב-ראש הכנסת.

יושב-ראש הכנסת יולי יואל אדלשטיין:

תודה. קודם כל, אנחנו כאן לא במינוי אלא בבחירה של היושב-ראש. תמיד
מתייחסים לזה ברצינות. טרם נבחרת, אז אקרא לך אדוני היושב-ראש המיועד,
וחברי יושב-ראש הוועדה המסדרת, שאני יודע למה הוא מתכוון – שכשנלך לבחור
באיתן כבל לראשות ועדת הכלכלה, אני כבר אלך כנראה עם חבר הכנסת ביטן ולא עם
צחי.

אני אספר לכם סיפור על 2003, שכשמנסיבות אלה ואחרות, לאחר התמזגות עם סיעת
הליכוד, ישבתי עם יושב-ראש הסיעה דאז, חבר הכנסת גדעון סער. אמרתי לו:
תפקידים – מה קורה? הוא אומר: הכול כבר חולק, אבל יש מקומות בוועדת הכנסת –
אף אחד לא רצה. למה אני אומר את זה – כי היו המון חברי כנסת חדשים. כולם
רצו חינוך, שמות של ועדות גדולות וחשובות, ובוועדת הכנסת ניסו לשכנע את
האנשים ללכת לוועדת הכנסת. בשבילי הסיפור הזה הוא סמל לאי-הבנה טוטאלית של
הפעילות הפרלמנטרית.

הוועדה הזאת היא בעצם הלב של הכנסת, מה שבפרלמנטים אחרים נקרא House
Committee, הוועדה שמחליטה על כל סדר-היום. יושב-ראש הכנסת לא חי בלי
הוועדה הזאת, הסיעות והאופוזיציה והקואליציה לא חיות בלי הוועדה הזאת. לכן
אני מאוד שמח שמגיע לכאן חבר כנסת – אמנם חדש, אבל זה מה שעומד לרשות סיעת
הליכוד פרט ליושב-ראש הקואליציה ויושב-ראש ועדת חוץ וביטחון, שזה אותו אחד
– חבר הכנסת צחי הנגבי – כל השאר נבחרו זה עתה. לכן אני מאוד שמח שמגיע
מישהו עם ניסיון עשיר בעיריית ראשון לציון, כפי שהוזכר, וניסיון עשיר
בתחומים ציבוריים נוספים, כי כאן – דוד, לא צריך ללמד אותך שום דבר, אבל
כאן אתה תצטרך את כל הניסיון הזה לגייס על-מנת לנהל את הדברים בנועם,
בהסכמה, לפעמים גם בהורדת ידיים – גם זה קורה – אבל כך שהכנסת תרוויח,
ושהתדמית של כולנו בעיני הציבור תהיה ראויה.

בכפוף לבחירתך בעוד דקה או שתיים אני מאחל לך המון הצלחה והמון פעילות ענפה
כאן בוועדה.

יו"ר הוועדה המסדרת צחי הנגבי:

תודה. בבקשה.

שר התחבורה והבטיחות בדרכים ישראל כץ:

אדוני היושב-ראש ויו"ר הוועדה המסדרת, ברשותכם, חבר הכנסת דוד ביטן, המיועד
להיבחר כיו"ר ועדת הכנסת. אני רוצה לאחל לך הצלחה. אתה מיועד לכהן בוועדה
הזאת במשך שנה, בהתאם להחלטות סיעת הליכוד, ולאחר מכן נתחיל להכשיר לך את
הלשכה במשרד התחבורה - מיועד לכהן כסגני במשרד התחבורה.

יושב-ראש הכנסת יולי יואל אדלשטיין:

הוא עוד יתאהב ולא ירצה לעזוב...

שר התחבורה והבטיחות בדרכים ישראל כץ:

תמיד נוכל לבקש מירון לעבור...

היתה התחבטות והתלבטות, ובסופו של דבר על דעת כל הגורמים, כולל ראש הממשלה
וצחי כיושב-ראש הסיעה מהקואליציה, הם בהחלט חשבו – ואני גם חושב – שאתה
יכול למלא את התפקיד הזה באופן מצוין. מה שקרה בליכוד, זה שכל מי שיש לו
ותק, הוא, פחות או יותר, שר, ומי שיש לו ותק אבל לא בכנסת, הוא צריך למלא
מיד תפקידים מאוד משמעותיים של חברי ועדות חשובות, של יושבי-ראש ועדות,
ואתה מאלה שמסוגלים לעמוד במבחן הזה, ולא רק לנהל את הוועדה, אלא להיות
השוטר של הכנסת, המכוון בכל עניין ועניין. בטוח תעשה את זה טוב. יש לך המון
ניסיון – גם ציבורי, וניסיון רב-שנים בעיריית ראשון לציון בתפקידים בכירים,
וגם יש לך ניסיון כעורך דין – עורך דין טוב במגזר הפרטי. היית פעיל ציבור.
כל הדברים האלה ביחד מקנים לך בהחלט את היכולות, לעשות את מלאכתך על הצד
הטוב ביותר.

אני גם באופן אישי רואה בזה נקודה מאוד סמלית ומשמעותית, שאתה מתחיל את
הכהונה כחבר בכנסת. עברת תהליך, כמו רובנו, תהליך לא פשוט עד שהגעת לזה,
והגעת לזה בצדק ובדין, ואני בטוח שתמלא את התפקיד הזה בצורה הטובה ביותר,
ותתרום את תרומתך גם כאן בבניין, וגם בכלל בכל הפעילות הנוספת.

באמת אני רוצה לאחל לך ולי ולכולנו שנים רבות של שיתוף פעולה והצלחה,
ושתסייע גם – אני אומר את זה עכשיו כחבר ממשלה, חבר בקואליציה – תסייע
להחזיק את חישוקי הקואליציה. זה אחד התפקידים - גם צחי מילא אותו, יריב
לוין מילא אותו – ותסייע לאופוזיציה לשמר את מקומה. איתן, אני מברך אותך
מראש כבר, כיושב-ראש ועדת הכלכלה המיועד, וגם לברך אותך על ניצחונך הסוחף
היום...

ואיתן, גם לומר לך שלמרות החברות בינינו, ושאני סומך עליך לחלוטין, ביקשתי
את חוק שירותי רכב להעביר לוועדת הרפורמות.

איתן כבל:

אני חושב שעשית טעות.

יושב-ראש הכנסת יולי יואל אדלשטיין:

זה גם המקום לומר ליושב-ראש המיועד, שאין דבר כזה ולא יהיה דבר כזה בכנסת,
שנקרא ועדת הרפורמה.

שר התחבורה והבטיחות בדרכים ישראל כץ:

איתן, אני חוזר בי. אני ביקשתי שזה יגיע לוועדת הכלכלה. אני סומך עליך.

איתן כבל:

אדוני השר, לא נעים לי להגיד לך, שלא היה אכפת לי שתעביר את זה, כי רק שני
נושאים, אם בכלל, יעברו, ומתאים לי שאחד מהם היה עובר.

יו"ר הוועדה המסדרת צחי הנגבי:

רק שלא יהיה לנו משבר קואליציוני עם כולנו – לא אמורה לקום ועדת רפורמה. זה
השם שלה בז'רגון של ההסכם הקואליציוני, וגם אנחנו בסיעת הליכוד כתבנו: ועדת
הרפורמות.

יושב-ראש הכנסת יולי יואל אדלשטיין:

אני לא רוצה שבוועדת הכנסת עם הפרוטוקול ייאמרו דברים כאלה. אין בכנסת ועדת
רפורמות. אין חיה כזאת.

יו"ר הוועדה המסדרת צחי הנגבי:

יש ועדה לעניין חוק X, חוק Y וכו'. זה נקרא תמיד לא על שם החוק אלא על שם
יו"ר הוועדה.

שר התחבורה והבטיחות בדרכים ישראל כץ:

אני חוזר בי. בסך הכול רציתי להציג את הישגו הגדול של איתן היום בסיעת
המחנה הציוני.

יו"ר הוועדה המסדרת צחי הנגבי:

יש כמה וכמה דוברים. אני רק רוצה לעשות קודם לעשות את ההצבעה כדי לשחרר
אותי לפחות, את היושב-ראש – אנחנו צריכים לעלות – ואז היושב-ראש ינהל את
הישיבה, ויש פה עוד הרבה מברכים.

לפני ההצבעה אני רוצה לספר לשאול סעיד – ביצעתי את מה שרצית, ביקשת – תדאג
לדוד. אז דאגנו לו, אבל הוא לקח על עצמו מיוזמתו. היו הרבה הצעות. הוא היה
יכול להיות בתפקידים בכירים יותר, והוא אמר: אני רוצה את הוועדה הזאת.

איתן כבל:

נראה כאילו מי שהוא לא בליכוד, מיותר פה.

יו"ר הוועדה המסדרת צחי הנגבי:

לא רק בליכוד – מי שהוא לא בסניף ראשון.

שר התיירות יריב לוין:

שתי קדנציות לא הצלחתי להעביר את זה... כבר מבינים את העניין...

יו"ר הוועדה המסדרת צחי הנגבי:

מעלים להצבעה את המלצת הוועדה המסדרת, לבחור בחבר הכנסת דוד ביטן כיושב-ראש
ועדת הכנסת החשובה. מי בעד? מי נגד?

הצבעה

בעד המלצת הוועדה המסדרת – פה אחד

ההמלצה נתקבלה.

יו"ר הוועדה המסדרת צחי הנגבי:

תודה. ברכות.

היו"ר דוד ביטן:

בבקשה, יריב לוין.

שר התיירות יריב לוין:

קודם כל, אני לא מבין מה אתה עושה על הכיסא שלי... אבל אני מבין שהזמנים
השתנו, איתן.

ידידי הטוב דוד, אני כבר אומר לך שבעוד שנה לא תרצה לצאת מפה. אתה מגיע
למקום שהוא באמת הלב של הכנסת, מקום עם השפעה עצומה על כל מה שקורה כאן,
מקום שהוא גם מנוף אדיר, שמאפשר לך לקדם דברים שחשובים לך בכל טווח וקשת
הדברים שישנם. אתה תראה באופן מיידי שקצב הפניות אליך הוא בכל דבר ועניין
שקורה בבניין הזה, מהצעות חוק ועד הצעות לסדר ועד נושאים של שינויי תקנון
ושורה ארוכה של נושאים שישנם ומצריכים כאן טיפול, ובמידה רבה מאוד העבודה
שתעשה כאן תחרוץ את גורל גם הקואליציה וגם הממשלה. התלות של הממשלה ושל
הקואליציה בוועדה הזאת היא פשוט תלות מוחלטת.

אתה גם נכנס למקום שיש בו צוות הכי-הכי טוב שניתן להעלות על הדעת - גם
הצוות של הוועדה בראשותה של אתי, והצוות המשפטי בראשותה של ארבל,
והדוברות - באמת מערכת משומנת, שעושה את הדברים באווירה הכי טובה שאפשר
להעלות על הדעת.

אני חושב שיש לך לצד כל האתגרים השוטפים אתגר אחד גדול נוסף. אני חושב שיש
הרבה מאוד נושאים שנמצאים בהסדרת היחסים בין הכנסת לממשלה, ובהסדרת כל
הנושא שקשור באופן עבודת חברי הכנסת, שמצריכים באמת טיפול יסודי וטיפול
אמיץ. אני חושבת שאתה הוכחת עד היום שאתה נכנס בראש מורם ובנחישות גם
לקרבות הכי קשים, ובמובן הזה אני חושב שהוועדה הרוויחה אדם שיהיה באמת
מסוגל להתמודד עם האתגרים האלה בצורה הטובה ביותר.

אני מאחל לך הצלחה גדולה, ואני גם מודה שאני מאושר, לפחות מהצעות החוק
שנוגעות אליי, אני עכשיו מסודר... ואני באמת-באמת מאחל לך הצלחה ענקית.

היו"ר דוד ביטן:

איתן.

איתן כבל:

קודם כל, מכל הוועדות שהתכנסו עד היום, חוץ מגפני – אין לי ברירה – אבל
אצלך באתי לברך, כי הספקתי להכיר אותך קצת מרחוק. זה לא עניין של מה בכך,
שמי שמקבל את התפקיד בשנתו הראשונה בכנסת – זה לא עניין של מה בכך. זה מונח
לפתחך לא מעט.

אני מאחל לך בהצלחה. זה מקום שהוא באמת כמו בית מקדש קטן של כל הכנסת הזו.
לא לחינם הקואליציה עשתה הכול כדי שפה התעקשה שיהיה לה יותר מרוב של קול
אחד, כי בסוף זה הלב הפועם של כל הבית. לא כל חברי הכנסת מבינים את העניין
הזה – ודאי החדשים, אבל זה הלב הפועם של הבית.

יריב לוין ואני הכנו הצעת חוק בקדנציה הקודמת, שאני אמרתי ליושב-ראש הכנסת,
שהיא יכולה להיות גולת הכותרת של הכהונה שלו. היא מדברת בראש ובראשונה על
עבודת הפיקוח של חברי הכנסת על הממשלה. אנחנו פה עסוקים בדבר אחד, שהוא
המולך שלנו – זה חקיקה. כל היום פה כולם מגיעים, מהבוקר עד הערב – חקיקה,
חקיקה, חקיקה, והזנחנו את הדבר הכי חשוב, שהוא הפיקוח, ואני אומר את זה
לכולנו, מכל המפלגות, מכל הסיעות, מכל הצבעים – את זה שכחנו והזנחנו,
ויריב, שהוא באמת גם חבר אישי, עשינו כל מאמץ משני צדי המתרס הפוליטי, כי
חיזוק וביצור הכנסת הוא דבר שהוא נכון לכולנו.

אני אבוא אליך, ובעזרת ה', אם נצליח, ואתה תצליח להוביל את זה, אני אומר לך
– אתה יכול לפרוש בשיא. תודה רבה ובהצלחה, מכל הלב.

היו"ר דוד ביטן:

איתן, תודה רבה. כן.

מכלוף מיקי זוהר:

דוד היקר, אני יותר מגאה לשמש כחבר בוועדה שאתה עומד בראשה. מי כמוני מכיר
את הנתינה שלך, את הרצון הטוב שלך ואת היכולות האדירות שיש לך כחבר בוועדות
השונות בתוך סיעת הליכוד. כמי שראה אותך מכהן כיושב-ראש ועדת המנגנון
בליכוד ובוועדות השונות בתוך הליכוד, אני מבין שאתה הולך לעשות פה חיל, כי
כל מה שקשור לעניינים פנימיים וגורמים כאלו ואחרים, שמן הסתם ינסו לפעמים
לשנות את דרכך – אני יודע שאתה הולך עם דרך אחת, ואי-אפשר לשנות אותה, ולכן
אני גאה להיות חלק מהוועדה הזאת. בעזרת ה', נהיה לצדך בכל דבר שתצטרך.

ירון מזוז:

דוד, אני רוצה לברך אותך בשמי ובשם כל החברים ובשם שמעון סוסן, שהוא חבר
משותף שלנו מימים ימימה, שבאמת תהיה לך הצלחה. אתה באמת באת מהתחום
המוניציפלי. אני באמת מאחל לך הצלחה, ושבעזרת ה' תעשה ותצליח.

היו"ר דוד ביטן:

קודם כל, אני מודה לכולם על האמון. הדבר האחרון שחשבתי הוא שאני אהיה
יושב-ראש ועדת הכנסת. רציתי דברים אחרים. היה חשוב לי מאוד בשנה הראשונה
להישאר בכנסת, ללמוד אותה, ולא ללכת ישר למקומות אחרים. אני חושב שלכנסת יש
חשיבות מאוד גדולה בעבודה שהיא עושה, גם בפיקוח וגם בחקיקה, ואני מקווה לא
לאכזב אתכם.

תודה רבה, הישיבה נעולה.

הישיבה ננעלה בשעה 21:15.
