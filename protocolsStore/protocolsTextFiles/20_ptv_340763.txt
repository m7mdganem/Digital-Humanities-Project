הכנסת העשרים

מושב שני

פרוטוקול מס' 117

מישיבת ועדת הכנסת

יום שני, י"א באדר ב התשע"ו (21 במרץ 2016), שעה 13:15

סדר היום:

הצעת חוק הפיקוח על שירותים פיננסיים (קופות גמל) (תיקון מס' 15),
התשע"ו-2016

נכחו:

חברי הוועדה:

דוד ביטן – היו"ר

צחי הנגבי

מכלוף מיקי זוהר

אברהם נגוסה

רועי פולקמן

יואב קיש

חברי הכנסת:

נאוה בוקר

יגאל גואטה

באסל גטאס

חיים ילין

מיקי לוי

מוזמנים:

סגן שר האוצר יצחק כהן

יו"ר ועדת הכספים משה גפני

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רויטל יפרח

הצעת חוק הפיקוח על שירותים פיננסיים (קופות גמל) (תיקון מס' 15),

התשע"ו-2016, מ/1029

היו"ר דוד ביטן:

אני פותח את הישיבה. קביעת ועדה לדיון בהצעת חוק פיקוח על שירותים פיננסיים
(קופות גמל) (תיקון מס' 15). רבותי, אני רוצה לעשות הצבעה. הבקשה של
הקואליציה, הקואליציה בחלקה, זה להצביע ולהעביר את זה לוועדה של אלי כהן.
הבקשה של יושב ראש ועדת הכספים זה להעביר את זה לוועדת הכספים.

משה גפני (יו"ר ועדת הכספים):

אני אנמק: אני נכנסתי לקדנציה מאד משונה. אנחנו עשינו הסכם קואליציוני שאני
אעמוד בראשות ועדת הכספים. אם אני אעשה את החשבון של כל החלוקה בתוך
הקואליציה, אני מתנצל שאני עושה את זה בוועדת הכנסת אבל פשוט מתחיל להיות
נושא, נושא. אני חושב שזה תפקיד שלפי כוחנו, פחות או יותר, אולי אפילו פחות
מאשר יותר. לא היתה שום התניה לגבי ועדת הכספים, והחוקים שאומרים לעבור
לוועדת הכספים, שאין לגביהם ויכוח גם מבחינת הנוהל של הכנסת. במקרה של החוק
הזה, ועדת הכספים במשך כל השנים עסקה בעניין של קופות הגמל למסות, למזער את
המיסוי וכל מה שנלווה לעניין הזה.

מאז תחילת הקדנציה, כל הזמן מבקשים ממני שאני אוותר על חוקים, שיעברו
לוועדה של אלי כהן. בחלק ויתרתי. חוק של דיווח למס הכנסה, הלך לוועדת
החוקה. הוא לחלוטין חוקי מסים שעל פי התקנון שייך לוועדת הכספים. היה את
החוק של הריט, הוא לכל הדעות צריך להיות בוועדת הכספים. ביקש ממני שר
האוצר, אני משום כבודו של שר האוצר אמרתי בסדר. אני מעולם גם לא התניתי את
זה במשהו. לא באתי ואמרתי שיעברו חוקים לוועדות אחרות וועדת הכספים מתרוקנת
– לא שהיא ריקה אבל היא מתרוקנת מבחינת התקנון. לא היה מעולם דבר כזה. אני
לא זוכר בכנסת שחוק אחרי חוק אחרי חוק ששייך לוועדת הכספים, יושב ראש
הוועדה מסכים לוותר. החוק הזה שעליו מדובר עכשיו, הוא לכל הדעות בליבת
הפעילות של ועדת הכספים. ועדת הכספים עסקה בזה כל השנים. אני, בקדנציות
הקודמות, עסקתי בזה. זה חוק שאפשר להעביר אותו ביום אחד, ואני מבין גם למה
רוצים להעביר אותו לוועדה אחרת, מכיוון שהחוק הזה הוא חוק מיטיב, הוא חוק
מקל, הוא חוק מצוין. הוא חוק שפותח קופת גמל. אמר לי סגן שר האוצר, זה כמו
שפעם מישהו נסע בסוס ועגלה ועכשיו הולכים לנסוע ברכב. אז את החוק הזה,
כמובן, לוקחים ממני. אני לא מוותר על זה, אני לא מסכים בשום פנים ואופן.
אני חושב שזה מפר את ההסכם הקואליציוני, מפר את תקנון הכנסת. אני מבקש שזה
יעבור לוועדת הכספים. זה חוק ממשלתי.

היו"ר דוד ביטן:

רבותי, אני מבקש להצביע על ההצעה להעביר את זה לוועדה הרפורמות.

קריאה:

מה ההנמקה?

היו"ר דוד ביטן:

ההנמקה היא פשוטה. מדובר פה ברפורמה - -

משה גפני (יו"ר ועדת הכספים):

איזה רפורמה? מה רפורמה?

היו"ר דוד ביטן:

תן לי רגע. מדובר פה בשינוי משמעותי מהקיים. מדובר פה על רפורמה בנושא של
קופות גמל. בבקשה, אולי סגן השר יסביר למה זה רפורמה. בנושא של רפורמות
התחייבנו להביא את זה לוועדה של אלי.

צחי הנגבי (הליכוד):

אנחנו נצביע עם הקואליציה אבל תסביר לי מה התשובה למה שאומר משה, שהוא מוכן
להעביר את זה ביום אחד ככתבו וכלשונו.

משה גפני (יו"ר ועדת הכספים):

לא ככתבו וכלשונו.

קריאות:

זאת בדיוק הבעיה.

משה גפני (יו"ר ועדת הכספים):

אמרתי שאם יהיה שינוי – אז למה צריך את הכנסת? שהממשלה תחפה. זה התפקיד של
הכנסת. אין שום בעיה. אני אמרתי שאם יש שינוי מהותי, אני חוזר לסגן שר
האוצר.

צחי הנגבי (הליכוד):

אתה גם לא רוצה שנעשה שינוי בחוק המקוואות.

משה גפני (יו"ר ועדת הכספים):

אני דווקא כן רוצה. אני רוצה לעשות שינוי בחוק המקוואות. אני הולך לשבת עם
היועץ המשפטי.

סגן שר האוצר יצחק כהן:

משה, מה זה שינוי מהותי מבחינתך? תסביר לי. אולי המהות שלך זה לא המהות
שלי. אם תשכנע אותי שאתה לא עושה שינוי מהותי באמת, יכול להיות שאין ויכוח
בכלל.

משה גפני (יו"ר ועדת הכספים):

מה שתגיד שזה שינוי מהותי, נדבר על זה, ואז אני אסכים להעביר את זה. לא
יהיה שום שינוי דרמטי, שהשינוי הזה מצריך אלא אם כן אתם רוצים להעביר את זה
לאלי כהן, זה בסדר. לא רוצים להעביר אלי, זה גם בסדר.

סגן שר האוצר יצחק כהן:

דוגמה מה זה שינוי מהותי. אם תהיה איזו הצעה - -

משה גפני (יו"ר ועדת הכספים):

לא, ועדת הכנסת היא לא מקום לדון על העניין הזה. אני לא אוותר על המקצועיות
של ועדת הכספים. לא קרה שבא חוק ממשלתי לוועדה בראשותי, שהוא לא עבר עם
שינויים בהסכמת הממשלה. לא היה דבר כזה. העברת את יועצי המס, הצעת חוק
ממשלתית, עבר ביום אחד ובהסכמה הממשלה. היו שם שינויים.

היו"ר דוד ביטן:

אני לא רואה בעיה לא להעביר לך אבל זו הדרישה של משרד האוצר. דרך אגב, למה
זה רפורמה? הסברת לי את זה, אז בא תסביר למה זה משמעותי.

משה גפני (יו"ר ועדת הכספים):

לא, זה לעבור מסוס ועגלה לרכב.

סגן שר האוצר יצחק כהן:

הוא נימק את זה יפה. זה רפורמה, זה מכשיר שלא היה קיים במערכת, זה מכשיר
חדש שבא לתת פה אפיק השקעה, קופת גמל להשקעה עם הטבות מס בעת הפרישה - -

היו"ר דוד ביטן:

כמו קרן השתלמות?

סגן שר האוצר יצחק כהן:

לא כמו אבל מכשיר - -

מיקי רוזנטל (המחנה הציוני):

אדוני, אתה בדרך כלל אדם הגון וישר, תישאר כזה. אני שומר על שמך הטוב.

יצחק כהן (ש"ס):

תקשיב רגע, מיקי, אנחנו מביאים חוק מאד טוב, שאנחנו יודעים שבשינוי קטן
עלול לאבד את כל המהות שלו. אם אני יודע שאני שקט ורגוע בוועדת הכספים, אין
לנו בעיה אבל אם אני יודע – אני מכריז לפרוטוקול - -

מיקי רוזנטל (המחנה הציוני):

תדבר אתו.

סגן שר האוצר יצחק כהן:

הוא לא מוכן.

מיקי רוזנטל (המחנה הציוני):

מה זה לא מוכן? הוא אומר באופן מהותי, אם יהיה שינוי מהותי, הוא יעשה את זה
רק בהסכמת הממשלה. הוא אומר את זה. מה, אני צריך לפרש אותו? הוא אומר שאם
יהיה שינוי מהותי זה יהיה רק בהסכמת הממשלה.

משה גפני (יו"ר ועדת הכספים):

אני אומר, אני מתחייב על זה.

מיקי רוזנטל (המחנה הציוני):

אם הוא ירצה לעשות משהו שלא מקובל עליכם, תמיד אתם יכולים למשוך את זה
ולהעביר את זה לוועדה אחרת.

ארבל אסטרחן:

הממשלה יכולה למשוך את החוק אם לא נראה לה.

משה גפני (יו"ר ועדת הכספים):

אני עומד על מילתי.

סגן שר האוצר יצחק כהן:

אם אתה מעביר את זה כמו - -

משה גפני (יו"ר ועדת הכספים):

אני לא מעביר כמות שהוא.

סגן שר האוצר יצחק כהן:

אני רוצה להעביר את זה לפני סיום המושב.

מיקי רוזנטל (המחנה הציוני):

אבל הוא אומר לך שהוא רוצה להעביר את זה, מה אכפת לי? מה, אני צריך לעזור
לקואליציה? תפוצצו אחד את השני. מה, באמת...

היו"ר דוד ביטן:

צודק.

סגן שר האוצר יצחק כהן:

משה, אין לי שום בעיה שזה יהיה אצלך. באמת.

משה גפני (יו"ר ועדת הכספים):

לא, אני לא מבקש טובות. זה מגיע לי על פי ההסכם. אתם תראו את ההשלכות של
ההתנהגות הזאת, עם כל הכבוד.

סגן שר האוצר יצחק כהן:

כל ועדת הרפורמות היא ועדת - - - כולה.

משה גפני (יו"ר ועדת הכספים):

מאה אחוז, הכל בסדר. איציק, הכל בסדר. הכל בסדר. שלא ינסו לשכנע אותי, אני
לא אוותר.

היו"ר דוד ביטן:

הוא יכול להתחייב שאם יש - -

סגן שר האוצר יצחק כהן:

אני מכיר את צורת הדיון שלו. עזוב. הוא כוחני, הוא שלא ינסו, שכן ינסו. הוא
לא רוצה להתקדם לשום מקום. עזוב, בסדר.

יגאל גואטה (ש"ס):

אפשר להציע הצעה, אדוני היושב ראש? אולי אפשר כמו שאומר חבר הכנסת גפני,
שוועדת הכספים הולכת ומתרוקנת ועוברת לוועדה להתחדשות עירונית, של
הרפורמות, אז אולי לפני שאנחנו מצביעים, לתת לו אפשרות לעשות החלפה עם כהן
מוועדת הכספים להתחדשות.

היו"ר דוד ביטן:

גפני, אתה רוצה שנקפיא את זה לשעה ותדונו בזה?

משה גפני (יו"ר ועדת הכספים):

מה לעשות בשעה הזאת? אני מוכן, אדוני היושב ראש, לכל מה שאתה מציע.

סגן שר האוצר יצחק כהן:

אתה מוכן לשבת לדון?

משה גפני (יו"ר ועדת הכספים):

כן.

סגן שר האוצר יצחק כהן:

אז תן לי כמה דקות.

משה גפני (יו"ר ועדת הכספים):

איזה כמה דקות? אני באמצע ועדה.

היו"ר דוד ביטן:

עזוב, זה נושא שחשוב לך, לא?

סגן שר האוצר יצחק כהן:

הוא לא רוצה כלום.

היו"ר דוד ביטן:

לכו עם יושב ראש הקואליציה ותדברו. פה בחדר.

היו"ר דוד ביטן:

אני מפסיק את הישיבה להתייעצות סיעתית-קואליציונית.

(הישיבה נפסקה בשעה 13:29 ונתחדשה בשעה 14:45.)

היו"ר דוד ביטן:

רבותי, ישבנו יושב ראש הקואליציה, אנוכי, סגן השר ויושב ראש הוועדה והגענו
לסיכום לפיו החוק הזה יעבור לטיפול של ועדת הכספים. ועדת הכספים תסיים את
החוק הזה במהירות הבזק כיוון שהחוק הזה הוא לטובת הציבור. ודבר שלישי – כל
שינוי שיהיה מהותי, אני לא מדבר על שינוי פורמאלי, יהיה בתיאום עם האוצר -
-

משה גפני (יו"ר ועדת הכספים):

אם יהיה שינוי מהותי, אני מחזיר את זה לפה.

היו"ר דוד ביטן:

אם יש שינוי מהותי, והוא לא מסכים לתאם את זה, יושב ראש הוועדה הסכים
שאנחנו נחרוג ממגבלת הזמן שקבועה בתקנון, החוק יחזור אלי, אני אוכל למשוך
אותו ולהעביר אותו לאן שאני רוצה. עד כאן מוסכם?

משה גפני (יו"ר ועדת הכספים):

כן, ואני יכול להצביע גם מה שאני רוצה.

היו"ר דוד ביטן:

זה נכון. מי בעד ההצעה?

הצבעה

בעד – הרוב

נגד – אין

נמנעים – אין

ההצעה אושרה.

היו"ר דוד ביטן:

ההצעה אושרה פה אחד.

משה גפני (יו"ר ועדת הכספים):

אני מבקש להודות, אדוני, לסגן שר האוצר - -

היו"ר דוד ביטן:

ולי אתה לא רוצה להודות?

משה גפני (יו"ר ועדת הכספים):

רגע. אני רוצה להודות לסגן שר האוצר, אני רוצה להודות גם לכל החברים שתמכו
ואני רוצה להודות לך, אדוני יושב ראש הוועדה, לגבי משהו אחר שלא נמצא פה על
סדר היום ושאתה עקבי בעניין הזה. תודה רבה.

היו"ר דוד ביטן:

תודה רבה. הישיבה נעולה.

הישיבה ננעלה בשעה 13:45.
