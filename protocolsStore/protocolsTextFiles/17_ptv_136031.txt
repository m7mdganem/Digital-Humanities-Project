הכנסת השבע-עשרה נוסח לא מתוקן

מושב שלישי

פרוטוקול מס' 224

מישיבת ועדת הכנסת

יום רביעי, י"ט באדר ב' בתשס"ח (26 במרס 2008), שעה 10:00

סדר היום:

קביעת ועדה לדיון בהצעת חוק שירות ביטחון (הוראת שעה)(הצבת יוצאי צבא
בשירות בתי הסוהר)(תיקון), בתשס"ח-2008, מ/371, לשם הכנתה לקריאה שנייה
ולקריאה שלישית.

נכחו:

חברי הוועדה:

מ"מ היו"ר – יעקב מרגי

חיים אמסאלם

אורי אריאל

אבישי ברוורמן

לימור לבנת

אלכס מילר

יוחנן פלסנר

דוד רותם

מוזמנים:

עו"ד יואל הדר – יועץ משפטי, המשרד לביטחון פנים

שלומי בלבן – מתמחה, הלשכה המשפטית, הכנסת

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

קביעת ועדה לדיון בהצעת חוק שירות ביטחון (הוראת שעה)(הצבת יוצאי צבא
בשירות בתי הסוהר)(תיקון), בתשס"ח-2008, מ/371, לשם הכנתה לקריאה שנייה
ולקריאה שלישית

היו"ר יעקב מרגי:

בוקר טוב. אני מתכבד לפתוח את ישיבת ועדת הכנסת, ישיבה מס' 224. על
סדר-היום קביעת ועדה לדיון בהצעת חוק שירות ביטחון (הוראת שעה)(הצבת יוצאי
צבא בשירות בתי הסוהר)(תיקון), בתשס"ח-2008, מ/371, לשם הכנתה לקריאה שנייה
ולקריאה שלישית.

בבקשה, אדוני.

עו"ד יואל הדר:

כיום משרתים גם במשטרה וגם בשירות בתי הסוהר חיילים בשירות חובה. החיילים
האלה משרתים שם רק בהסכמה של החיילים, אי-אפשר לכפות על מישהו לשרת בשירות
בתי הסוהר או במשטרה. עקב חילוקי דעות עם הצבא לגבי הצבת החיילים במשטרה,
הגענו להסכמה אתם, ובאישור הכנסת הנושא נחקק כהוראת שעה, שמאריכים את
השירות של החיילים במשטרה עד ה-30 ביוני במצב הקיים. אנחנו מבקשים לשנות את
המצב הקיים, וידוע לנו שלגבי המשטרה ירדו הכמויות. הוועדה שדנה בנושא של
הצבת חיילים במשטרה היתה ועדה של חוץ וביטחון, שיש לה ראייה באופן כללי
לגבי הצבת חיילים במשטרה. יש כמה חברי כנסת שמתנגדים לכך בכלל.

דוד רותם:

אתם מורידים את הנושא של ההסכמה?

עו"ד יואל הדר:

לא, היא תישאר בכל מקרה. גם מבחינה חוקית אי-אפשר בלעדיה.

דוד רותם:

מה השינוי שאתם רוצים?

יוחנן פלסנר:

צריך להאריך את הצו.

עו"ד יואל הדר:

לגבי הסוהרים, היום החוק מאפשר לנו לשים חיילים רק בבתי-סוהר ביטחוניים.
אנחנו רוצים שהם לא יהיו רק בבתי-סוהר ביטחוניים, אלא ישמרו גם על אגפים
ביטחוניים בבתי-סוהר אחרים. הצבא מתנגד לזה. בעניין הת"ש למשל, יהיה חייל
שייתן ת"ש לחייל, ולא סוהר ייתן ת"ש לחייל. זאת המגמה שלנו. הצבא מתנגד
לעניין הזה עקב כך שיש לו מחלוקת אתנו. אנחנו מבקשים לקיים אתם דיונים
ולהאריך את הוראת השעה הקיימת. עד 30 ביוני נאפס את זה עם המשטרה ונקיים
דיונים עם הצבא גם לגבי המשטרה וגם לגבי השב"ס ונביא את זה לוועדת החוץ
והביטחון, שאני מקווה שהיא הוועדה הנכונה, עד ה-30 ביוני.

דוד רותם:

אנחנו עכשיו עוסקים בחוק או שאנחנו עוסקים בהארכת הוראת שעה?

עו"ד יואל הדר:

הארכת תוקף החוק הקיים עד ה-30 ביוני.

דוד רותם:

אתה מדבר כרגע להשאיר את המצב כמו שהוא, לא שינוי בחוק אלא הארכת הוראת
שעה. עד היום באיזו ועדה נדונה הוראת השעה הזאת?

עו"ד יואל הדר:

בוועדת החוץ והביטחון.

היו"ר יעקב מרגי:

תודה, אדוני. חבר הכנסת גדעון סער, בבקשה.

גדעון סער:

אדוני היושב-ראש, אני חייב לומר שהתמיהות שהיו לי רק התעצמו במהלך הדיון.
מסתבר ששוב המשרד לביטחון פנים חוזר לסורו ומביא לוועדת כנסת הארכה של
הוראת שעה. שים לב מתי היא פגה, אדוני היושב-ראש.

אורי אריאל:

ב-14 בפברואר 2008.

גדעון סער:

אנחנו יושבים כאן, במעמד חשוב וחגיגי, ב-26 במרס, דהיינו חודש וחצי אחרי
שהוראת השעה פגה. פתאום התעורר המשרד לביטחון פנים.

היו"ר יעקב מרגי:

התמיהה שלי גדולה יותר עכשיו, איך פספסת את זה כשזה היה במליאה?

גדעון סער:

חבר הכנסת ריבלין ייצג אותי.

אורי אריאל:

אדוני היושב-ראש, אני העליתי את זה.

דוד רותם:

אני מתפלא על חבר הכנסת גדעון סער. הרבנות הראשית נעלמה לה, ולא שמתם לב.

אורי אריאל:

שמנו לב.

גדעון סער:

הרבנות הראשית זאת אובססיה שלך, לא שלי. אני אומר בתור מי שהוא בעד הרבנות
אבל נגד הממשלה, שבלתי סביר לבקש אחרי חודש וחצי הארכת הוראת השעה עד ל-30
ביוני. זאת אומרת, עד שהחוק הזה יחוקק אולי יהיה לו תוקף לשלושה חודשים. בא
המשרד לביטחון פנים בנושא שהמגרש הביתי שלו הוא ועדת הפנים של הכנסת, והוא
רוצה לבטל את ועדת הפנים. על שום מה ולמה? האם חבר הכנסת פינס לא יבין את
העניין הזה? הוא לא יוכל לדון בעניין הזה? לכן, אדוני היושב-ראש, עושים
שימוש בחיילים למשימות שהן לא משימות צבאיות מובהקות, זה ויכוח חשוב שצריך
לנהל אותו לגופו. כאשר הם אמורים להיות מופעלים בשירות בתי הסוהר, הקובע
היא המסגרת שמתחתיה הם אמורים להיות, ולכן זה נושא שאמור להידון בוועדת
הפנים של הכנסת.

עו"ד יואל הדר:

משרד הביטחון הגיש את החוק הזה, לא אנחנו.

אורי אריאל:

את דעתי על החוק הזה אמרתי, ועל האיחור. זה שהמשרד לביטחון פנים חושב
שילדינו הפכו להיות חברה לכוח-אדם לסוהרים ולכל מיני בוקי-סרוקי, זאת בעיה
שלו. המקום המתאים לדון בנושא הזה הוא ועדת הפנים. אלה דברים פשוטים
וברורים. הניסיון להעביר את זה לוועדת החוץ והביטחון, שגם איננה מזמינה את
שאר חברי הכנסת, וועדות אחרות הן פתוחות אוטומטית, יכול ליצור בעיה.

היו"ר יעקב מרגי:

זאת טענה שהיא נכונה לכל נושא.

אורי אריאל:

אני אומר את זה, כי אני אישית למשל רוצה להשתתף בדיון.

היו"ר יעקב מרגי:

הוראת השעה זה הצבת יוצאי צבא בשירות בתי הסוהר. לא נאמר מה יהיה תפקידם
בשירות בתי הסוהר. לכן אני חושב שהזיקה היא יותר לחוץ וביטחון. אמרתי את
דעתי, לא מעבר לזה.

דוד רותם:

אני מציע ועדה משותפת לוועדת הפנים ולוועדת החוץ והביטחון.

אורי אריאל:

שמחתי לשמוע את דעתך. אני חושב שזה צריך להיות בוועדת הפנים. אני מוכן
כפשרה לקבל את הצעת עו"ד רותם, ושתהיה ועדה משותפת. לשים את זה רק בוועדת
החוץ והביטחון זה לא צודק, זה לא נכון, זה לא ראוי. זה חטא על פשע. החוק
הזה הוא חטא, והבקשה לעשות את זה בצורה הזאת היא תוספת על החטא.

עו"ד יואל הדר:

מדובר בהוראת שעה לעוד שלושה חודשים. צוות של ועדת החוץ והביטחון ידון בזה.
הוועדה כבר מכירה את הנושא הזה, זה לא החוק שלנו, זה לא החוק של משרד
הפנים.

אורי אריאל:

אם זה לא החוק שלכם, מדוע אתה נמצא כאן?

גדעון סער:

איפה משרד הביטחון? למה אתה פה? למה העוזרת של השר לביטחון פנים פה?

אורי אריאל:

אני מבקש לסדר לדחות את הדיון ולהזמין את היועץ המשפטי של משרד הביטחון. זה
לא חוק של המשרד לביטחון פנים.

גדעון סער:

אדוני היושב-ראש, לפנים משורת הדין אני מוכן לקבל את הצעת הפשרה שהציע חבר
הכנסת רותם, כדי שגם האלמנטים האלה וגם אלמנטים אחרים יהיו מיוצגים.
יושב-ראש ועדת הפנים נמצא בחוץ-לארץ. ההגינות היתה מחייבת להמתין ולהזמין
אותו.

היו"ר יעקב מרגי:

גם יושב-ראש ועדת החוץ והביטחון בחוץ-לארץ.

גדעון סער:

אני מציע שנזמין את שניהם ביום שני ונקבל החלטה.

אורי אריאל:

אפשר לעשות ועדה מיוחדת מחר.

היו"ר יעקב מרגי:

אני מביא את הנושא להצבעה.

יוחנן פלסנר:

אני רוצה להוסיף טענה אחת שלא עלתה כאן. החשיבות של חוץ וביטחון היא משום
שיש כאן דיון על נתונים של גיוסי כוח-אדם, דברים שהם מסווגים ואני לא חושב
שכדאי שידעו אותם.

היו"ר יעקב מרגי:

במליאה נשמעו הצעות להעביר את הצעת החוק לוועדת החוץ והביטחון או לוועדת
הפנים והגנת הסביבה.

גדעון סער:

אני מציע ועדה משותפת, כמו שהציע חבר הכנסת רותם.

היו"ר יעקב מרגי:

מי שמצביע בעד, הוא בעד ועדת החוץ והביטחון. מי שמצביע נגד, מצביע בעד ועדה
משותפת. מי בעד להעביר את הנושא לוועדת החוץ והביטחון? מי נגד? מי נמנע?

ה צ ב ע ה

בעד – 5

נגד – 4

נמנעים – אין

חמישה בעד, ארבעה נגד. הנושא יעבור לוועדת החוץ והביטחון.

גדעון סער:

אני מבקש רביזיה.

היו"ר יעקב מרגי:

מי בעד הרביזיה? מי נגד? הרביזיה לא התקבלה.

תודה רבה. הישיבה נעולה.

הישיבה ננעלה בשעה 10:25
