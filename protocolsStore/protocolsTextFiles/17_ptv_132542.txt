הכנסת השבע-עשרה נוסח לא מתוקן

מושב שני

פרוטוקול מס' 47

מישיבת ועדת הכנסת

יום רביעי, י' בחשוון התשס"ז (1 בנובמבר 2006), שעה 13:05

סדר היום: בקשת הממשלה להקדמת הדיון בהצעת חוק לתיקון פקודת התעבורה (מס'
77) (נוהג חדש), התשס"ז-2006.

נכחו:

חברי הוועדה:

רוחמה אברהם - היו"ר

יואל חסון

דוד אזולאי

יעקב מרגי

נסים זאב

משה שרוני

יצחק גלנטי

אליהו גבאי

עמירה דותן

יורם מרציאנו

מוזמנים:

שר התחבורה שאול מופז

עו"ד מלי סיטון - משרד התחבורה, יועמ"ש

ייעוץ משפטי:

דן מרזוק - מתמחה

מנהלת הוועדה:

אתי בן-יוסף

רשמת פרלמנטרית:

אסתר מימון

 

בקשת הממשלה להקדמת הדיון בהצעת חוק לתיקון פקודת התעבורה (מס' 77) (נוהג
חדש), התשס"ז-2006

היו"ר רוחמה אברהם:

חברי חברי הכנסת, אני מודה לכם שהגעתם בהפתעה, לאור בקשתו של שר התחבורה
לאפשר פטור לחובת הנחה להצעת חוק שתכף הוא יסביר אותה. אני פותחת את הישיבה
כשעל ההצבעה יהיה קוורום של תשעה חברי כנסת לפחות. בבקשה, אדוני השר, אני
וחברי הוועדה נשמח לשמוע מה הנימוק.

שר התחבורה שאול מופז:

הנושא הוא חובת ליווי לנהג חדש והגבלה על הסעת נוסעים. אני אתן ליועצת
המשפטית שלנו להיכנס לפרטים. רצינו להגיע למציאות שונה של ליווי של שישה
חודשים. לצערי הרב זה לא הסתייע בוועדת השרים לחקיקה, ולכן נקלענו למציאות
הנוכחית. על השתלשלות של הנושא אני אבקש ממלי סיטון להציג.

מלי סיטון:

כמו שהבהיר השר מדובר בבקשה של הממשלה לפטור אותנו מחובת הנחה של הצעת החוק
לתיקון פקודת התעבורה. הצעת החוק, כמו שהיא מוגשת לכנסת, כוללת למעשה שני
עיקרים: הצעת החוק קובעת למעשה חובת ליווי לנוהג חדש למשך שלושה חודשים
מיום שהוא קיבל לראשונה רישיון נהיגה. מעבר לחובה להיות מלווה, האיסור
להסיע יותר משני נוסעים בחלוף תקופת הליווי ועד שגילו מגיע לגיל 21. צריך
לציין שההוראות האלה כבר היו קיימות בפקודת התעבורה על תקן של הוראת שעה
שנסתיימה אתמול. מה-1 בנובמבר 2004 ועד אתמול היתה הוראת שעה שעיגנה בפקודת
התעבורה את שני העיקרים האלה. משום שהוראת השעה פקעה- - -

דוד אזולאי:

התקשורת העירה אתכם?

מלי סיטון:

אנחנו מבקשים לקצר את לוחות הזמנים כך שבשבוע הבא ועדת הכלכלה של הכנסת כבר
תוכל לדון בתיקון לגופו, ובכך לקדם כמה שיותר את ההליך.

היו"ר רוחמה אברהם:

אני עוברת להצבעה. מי בעד פטור מחובת הנחה?

הצבעה

בעד – פה אחד

אושר לפטור מחובת הנחה את הצעת חוק לתיקון פקודת התעבורה (מס' 77) (נוהג
חדש), התשס"ז-2006

היו"ר רוחמה אברהם:

הצביעו בעד 10, אין מתנגדים, אין נמנעים. אני נועלת את הישיבה. תודה רבה.

הישיבה ננעלה בשעה 13:10
