פרוטוקולים/ועדת הכנסת/2871

ירושלים, כ"ה באדר, תשס"א

20 במרץ, 2001

הכנסת החמש-עשרה נוסח לא מתוקן

מושב שלישי

פרוטוקול מס' 174

מישיבת ועדת הכנסת

יום שני, כ"ד באדר התשס"א (19.3.2001), שעה 10:30

נכחו:

חברי הוועדה:

היו"ר יוסי כץ

בנימין אלון

משה גפני

זהבה גלאון

נעמי חזן

יאיר פרץ

מוזמנים:

חברת הכנסת קולט אביטל

  חבר הכנסת זאב בוים

  חבר הכנסת יעקב ליצמן

חבר הכנסת דן מרידור

  חברת הכנסת נחמה רונן

אריה האן – מזכיר הכנסת

דוד לב – סגן מזכיר הכנסת

רות קפלן – סגנית מזכיר הכנסת

אבי לוי – חשב הכנסת

טובי חכימיאן – חשבות הכנסת

ינון ביילין – מנהל השירות הבולאי, רשות הדואר

חיים חביב – סמנכ"ל פיקוח בזק ודואר

  הרצל ברמג – סמנכ"ל תפעול ברשות הדואר

גב' פארלי שר – עו"ד בלשכה המשפטית של רשות הדואר

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

1. מצוקת חדרים של חברי הכנסת;

2. הצעת חבר הכנסת ליצמן בדבר הנפקת בולי הכנסת לשימוש חברי הכנסת;

3 . קביעת מסגרת דיון להצעות להביע אי אמון לממשלה.

מצוקת חדרים של חברי הכנסת

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת.

נתקבלו תלונות חוזרות ונשנות של חברי כנסת בשל מצוקת חדרים כתוצאה מכניסת
שרים לממשלה, כניסת חברי כנסת חדשים, ושרים שנפלטו מהממשלה וחזרו לכנסת,
לכן אני מציע להטיל על מזכיר הכנסת מר אריה האן, ועל סגן מזכיר הכנסת מר
דוד לב, להגיש לי המלצה לגבי שיבוץ החדרים, עד מחר.

אנחנו נאשר את הנושא כאן, בוועדה, מחר בבוקר.

מדובר על מצב בלתי נסבל שצריך להוריד אותו מסדר היום של הכנסת שכן לא מכובד
עבור חברי הכנסת להתמודד עם הסוגייה הזאת ודי עצוב שהכנסת מעסיקה את עצמה
בנושא כזה. אשריכם וטוב לכם חברינו החרדים שאינכם שומעים את יומני הבוקר
בקול ישראל, כדי לדעת שמדובר בנושא שהעסיק את מהדורת יומן הבוקר במשך דקות
ארוכות.

כאמור, הנושא הזה יובא להצבעה בישיבה שנקיים מחר.

משה גפני:

אני מבקש להשמיע הערה; בעוד שבועיים אנחנו אמורים לצאת לפגרה ואנחנו גם לא
יודעים מה יהיה סופם של ההסכמים הקואליציוניים עד פסח. אני לא יודע מה אלי
ישי יחליט לגבי הסמכויות שלי, היכן אני אהיה והיכן אני לא אהיה.

כיוון שכך אני מבקש אחת משתיים; או שנמתין עד שיסתיימו ההסכמים
הקואליציוניים, הכנסת תצא לפגרת פסח, אבל במידה ולא -

היו"ר יוסי כץ:

אדרבא, אנחנו ננצל את העובדה שחברי הכנסת נמצאים בפגרה על מנת להסדיר את
עניין החדרים.

משה גפני:

אדוני יושב ראש הוועדה, במידה ולא - אני אומר מראש שמפלגות שקיבלו שרים,
ודי הרבה שרים, לא צריכים לקבל פריווילגיה פה בבניין. צריך לחשוב על כך
שהמפלגות שנשארו באופוזיציה יקבלו תוספות חדרים.

אני מבקש אותך לקחת בחשבון של-26 שרים יש לשכות, מזכירים, נהגים וכו'.

היו"ר יוסי כץ:

תודה. מיצינו את הנושא.

נעבור לנושא הבא בסדר יומנו - הצעת חבר הכנסת ליצמן בדבר הנפקת בולי הכנסת
לשימוש חברי הכנסת.

הצעת חבר הכנסת י' ליצמן בדבר הנפקת בולי הכנסת לשימוש חברי הכנסת

היו"ר יוסי כץ:

חבר הכנסת יעקב ליצמן העלה הצעה אמיתית שהוא מיד יפרט אותה באזנינו. מכל
מקום לרעיון שהוא העלה יש משמעות בחיי היום יום של חברי הכנסת, במיוחד אלה
שמטפלים בפניות הציבור.

אנחנו רגילים לעזוב את הכנסת בימי רביעי, לחזור אליה בימי שני, בין לבין יש
הרבה פניות של הציבור שמחכות ואין שום סיבה שבעולם לא לשגר את התשובות
בדואר. מי שגר בירושלים יכול, אולי, להטריח עצמו ולבוא לכנסת לשם כך אבל מי
שגר במקומות רחוקים – מעכב את הדואר של הלשכה הפרלמנטרית עד שהוא מגיע
לכנסת ביום שני.

אני מעביר את רשות הדיבור לחבר הכנסת יעקב ליצמן.

יעקב ליצמן:

תודה ליושב ראש הוועדה. בהזדמנות זאת אני מברך אותך להיבחרך כיושב ראש ועדת
הכנסת.

מה שאני מבקש לומר הוא שלרוב חברי הכנסת יש גם לשכות מחוץ לירושלים ששם
נעשית עבודה שנוגעת לפניות הציבור. מה שקורה בקשר לכך הוא שאת כל המכתבים
שכותבים בלשכות צריך להביא בימי שני לכנסת ולכן אני מציע להנפיק בול מיוחד
שיהיה טוב אך ורק למכתבי הכנסת ואין כוונתי לשינוי המכסה של המכתבים של
חברי הכנסת. המכסה תישאר אבל תהיה אפשרות לשלוח מכתבים מכל מקום בארץ,
כאמור אך ורק על מעטפות של הכנסת עם בולי הכנסת. הדבר הזה יחסוך, מלבד
הטרחה הכרוכה בכך, גם את הזמן עד שחברי הכנסת שגרים מחוץ לירושלים מגיעים
לכנסת.

צריך לקחת גם בחשבון, בקשר לעניין הזה, שיש מכתבים שצריך לשלוח אותם יום
יום ואי אפשר לחכות, לגביהם, מספר ימים, עד שחבר הכנסת שגר מחוץ לירושלים –
יגיע לכנסת כדי לשלוח אותם.

היו"ר יוסי כץ:

תודה. האם ליועצת המשפטית של הוועדה יש הערה בקשר לדברים האלה?

ארבל אסטרחן:

לא.

היו"ר יוסי כץ:

רשות הדיבור לסגן מזכיר הכנסת מר דוד לב.

סגן מזכיר הכנסת דוד לב:

אני לא רוצה להיכנס לעניין של כן הנפקת בול מיוחד או לא הנפקת בול מיוחד
אבל אם מדובר בסדר גודל של מכתבים בודדים בשנה - כי אז אפשר, בקלות, לאשר
עוד כ-100 או 200 מכתבים בשנה, שיישלחו מחוץ לבניין הכנסת, לצרכים כפי
ששמענו, ולסגור עניין.

אפשר למצוא סידור טכני לצורך העניין הזה; זאת איננה בעיה.

היו"ר יוסי כץ:

רשות הדיבור למר ינון ביילין, מנהל השירות הבולאי.

ינון ביילין:

אנחנו מקדמים בברכה את הרעיון שלכנסת יוקדש בול מיוחד, יחד עם זאת יש
להבדיל בין המישור הממלכתי ייצוגי לבין המישור התפעולי, ואני מבין שהבעיה
נחשבת לבעיה תפעולית.

אני מבקש לומר בסוגריים שהכנסת, לשמחתי, הונצחה בצורה הכי מכובדת שאפשר, על
בולי ישראל בהיבטים שונים, ולארועים שונים.

מה שחשוב לציין בהקשר הזה של הדברים הוא שאין הנפקות בולים לגופים מכובדים
ככל שיהיו והפיתרון, כפי שכבר הדגשתי קודם בדבריי, הוא פיתרון במישור
תפעולי.

אנחנו וחברינו ברשות הדואר, בשיתוף עם חברינו במשרד התקשורת, בוודאי נציע
את כל הפתרונות התפעוליים האפשריים בכבוד וברצון.

היו"ר יוסי כץ:

אחת האפשרויות שאני חשבתי עליהן הוא להנפיק, אולי, מעטפות מבויילות של חברי
הכנסת, כמו אלה שאנחנו קונים ברשות הדואר, שכן אנחנו לא מעוניינים שהעניין
הזה ינוצל לרעה. כל חבר כנסת יקבל מכסה של 100, 200, 300 מעטפות מבויילות,
סדר גודל כזה, לא יותר, ואז הוא יוכל לשלוח את המכתבים שהוא כותב מכל בית
דואר שהוא בארץ.

אם ההצעה הזאת מקובלת עליכם - - -

ינון ביילין:

היות וקיימות מספר אפשרויות וקיימים מספר פתרונות לעניין שחבר הכנסת ליצמן
מעלה, אני מרשה לעצמי להציע שרשות הדואר תגיש למזכירות הכנסת שורה של
פתרונות, נציגיה ישבו יחד עם אנשי הכנסת ויחד יפתרו את הבעיה.

היו"ר יוסי כץ:

תודה. רשות הדיבור לחברת הכנסת נעמי חזן.

נעמי חזן:

עם כל הכבוד שיש לי לחבר הכנסת יעקב ליצמן, אני מתנגדת להצעתו ואני מבקשת
לנמק מדוע; יש לנו מכסה של דואר מהכנסת. אם חבר הכנסת רוצה לשלוח מכתב לחוץ
לארץ – הוא קונה בול, הוא מקבל החזר מקשר לבוחר - - -

טובי חכימיאן:

לא מקשר לבוחר, אלא במשכורת נטו.

נעמי חזן:

עם כל הכבוד, מקום העבודה שלנו הוא כנסת ישראל, ההטבה הזאת ניתנת לחברי
הכנסת בגלל שהם שולחים דואר מהכנסת ואילו מה שחבר הכנסת ליצמן אומר הוא
שחברי הכנסת לא יכולים להגיע למקום עבודתם ולשלוח דואר - - -

יעקב ליצמן:

לא, לא, לא הקשבת לדבריי.

קריאה:

מה עם הפגרה?

נעמי חזן:

גם בפגרות, עם כל הכבוד, העוזרים הפרלמנטריים מקבלים משכורת כדי לעבוד - -
-

יעקב ליצמן:

עוזר פרלמנטרי צריך להגיע מתל-אביב לירושלים כדי לשלוח דואר?

היו"ר יוסי כץ:

חברת הכנסת חזן, אני אומר לך שזאת בעיה אמיתית - - -

נעמי חזן:

סליחה, לא סיימתי את דבריי. מה שרציתי לומר הוא שאני סבורה שהרעיון שהוצע
כאן יתקבל לא טוב בציבור.

חברי הכנסת הצליחו לשלוח דואר במשך 52 שנה ולא היתה להם בעיה ולכן אני לא
מבינה מדוע בעיה כזאת מתעוררת עכשיו?

לא ראוי לחברי כנסת לבקש הטבות מהסוג שחבר הכנסת ליצמן מדבר עליהן, שהן
זניחות ונראות לא טוב, עם כל הכבוד, ולכן אני מתנגדת לבקשה של חבר הכנסת
ליצמן ואני כבר מודיעה שאני אצביע נגדה אלא אם כן מישהו ישכנע אותי אחרת.

איך יכול להיות ש-52 שנה חברי הכנסת שלחו דואר ולא היתה להם בעיה, כאשר
התחבורה היתה הרבה יותר קשה ממה שהיא היום, והרעיון הזה כלל לא עלה על
דעתם?

היו"ר יוסי כץ:

תודה. רשות הדיבור למר חיים חביב, סמנכ"ל פיקוח בזק ודואר במשרד התקשורת.

חיים חביב:

במשרד התקשורת שקלנו את הבקשה של חבר הכנסת ליצמן ואנחנו רואים את הפיתרון
שלה עין בעין עם רשות הדואר.

אנחנו סבורים שלא ראוי שהכנסת תייחד את עצמה, תוציא את עצמה מהכלל על ידי
שימוש בבול מיוחד כיוון שאנחנו חוששים שבעקבות כך יגיעו אלינו דרישות
מגופים ציבוריים נוספים.

כפי שעמיתי, מר ינון ביילין כבר אמר, גם אנחנו חושבים שיש פתרונות תפעוליים
מניחים את הדעת שאפשר להגיע לגביהם להבנה.

היו"ר יוסי כץ:

אני סבור כי המטרה העיקרית של חבר הכנסת ליצמן, לגבי בול של הכנסת, היתה
כזאת כיוון שהוא רצה להבטיח שהעניין הזה לא ינוצל לרעה. לא היתה לו כל
כוונה אחרת.

אני מבקש לומר לחברת הכנסת חזן, אגב, היא גרה בירושלים ואילו אני גר
בטבעון, וכל שבוע אני מטפל בהרבה דברי דואר. כמובן שבתקופה שבה כיהנתי
כיושב ראש ועדת העבודה והרווחה עשיתי זאת הרבה יותר, וככזה אני מבקש לציין
כי בנושא שהועלה על ידי חבר הכנסת ליצמן אכן קיימת בעיה אמיתית. יש שבועות
שאני כותב 20-30 מכתבים אבל הם מחכים עד יום שני לצורך המשלוח שלהם ובהקשר
הזה של הדברים מן הנכון לזכור שהאדם שכותב לי ואשר הפנייה שלו נוגעת לטיפול
רפואי או לענייני ביטוח לאומי – איחור במתן תשובה מהווה 100% בעיה עבורו.
הוא מצפה לקבל טיפול מהיר לבעיה שלו אז אם אני מתחיל להתעסק עם משלוח
מכתבים – זה מוסיף עוד עבודה לגזברות של הכנסת כיוון שעל כל 10 בולים אני
צריך להגיש דוח. לעומת זאת מוצע על ידי חבר הכנסת ליצמן פיתרון פשוט מאד,
להנפיק מעטפות מיוחדות, או פיתרון אחר שתציעו, דבר שרק יקל על העבודה שלנו
ויסיר אי הבנות.

חברת הכנסת חזן, אם הנפקת מעטפות מיוחדות תרד מהמכסה שחבר הכנסת זכאי לה
ממילא היום, היא לא בנוסף, - אני לא רואה כל בעיה.

רשות הדיבור לחבר הכנסת משה גפני.

משה גפני:

אדוני יושב ראש הוועדה, אני מסכים עם דעתו של חבר הכנסת ליצמן שהוא, כמו
תמיד, מציע הצעות הגיוניות. הרי לא מדובר כאן על הצעה לתת מכסה נוספת או
תשלום נוסף לחברי הכנסת בשל משלוח דואר. מדובר על ייעול העבודה שהיא, בעצם,
שירות לציבור וכמו לגבי כל דבר אחר – גם את העניין הזה חשוב לייעל.

חברת הכנסת חזן, הפעם לשם שינוי, לא צודקת בטיעון שלה כיוון שמה שהיה לפני
52 שנה - לא תופס, אחרת נפסיק להשתמש בפלאפונים.

רבים מחברי הכנסת שולחים הרבה מאד דברי דואר - - -

נעמי חזן:

אז שיקנו בולים כמו כולם.

משה גפני:

יש חברי כנסת שעושים את העבודה הקבועה שלהם גם בימים שהם אינם ימי כנסת,
וברור שלגביהם אין בעיה, אבל מה עם חבר כנסת שהוא תושב גבול הצפון? קחו
בחשבון שרוב ימי הפגרה הוא נמצא באותו אזור או בימים שהם לא ימי כנסת, יש
לו שם אפילו לשכה פרלמנטרית ואנחנו מעוניינים בכך שתהיה לו לשכה פרלמנטרית
בצפון. מה הוא יעשה? ימתין עד ליום שבו הוא יגיע לכנסת כדי לשלוח מכתבים?

אני חושב שוועדת הכנסת צריכה להטיל את המשימה של פתרון הסוגייה הזאת על
אנשי הכנסת ועל נציגי רשות הדואר.

אם, לדוגמה, חבר כנסת נמצא בקריית-גת והוא רוצה לשלוח מכתבים, הוא צריך
למצוא דרך קלה, טכנית, לעשות כן ולא לחכות עד שהוא יגיע לירושלים ואז הוא
ישלח את דברי הדואר שלו.

ככלל, אם אנחנו מדברים על ייעול כי אז צריך לחפש פיתרון לבעיה, כזה שייצור
ייעול.

היו"ר יוסי כץ:

רבותיי, אני מבקש לסכם את הקטע הזה של הדיון; אני מבקש מהנציגים הנכבדים של
רשות הדואר, שכיבדו אותנו בנוכחותם, יחד עם מזכירות הכנסת, להגיש לנו הצעה
שנביא אותה מחר לאישור.

זאב בוים:

זה הסיכום?

היו"ר יוסי כץ:

אנחנו מסכמים שכל הצעה שהיא תובא לכאן לאישור.

זאב בוים:

אני מבקש להתנצל על כך שנכנסתי לישיבה באמצע הדיון. מכל מקום אני מבקש
להעיר הערה; זה שהאנשים המקצועיים יחפשו פיתרון, זה דבר טוב מעיקרו, יחד עם
זאת מדובר על בעיה טכנית והפיתרון שיינתן לה צריך להיות ברמה הטכנית.

קיימת כאן בעיה שהיא יותר עקרונית ואני נתפס לדבריו של חבר הכנסת גפני
שדיבר על כך שהעניין הזה ניתן כשירות לציבור. אם זה שירות לציבור, ואנחנו
צריכים לשפר את השירות, זאת בהחלט שאלה איך הציבור מתייחס לעניין הזה? איך
הוא רואה את הדבר הזה? חברת כנסת נעמי חזן כבר שאלה את השאלה: איך הציבור
מסתכל על העניין הזה? זאת שאלה עקרונית, לא טכנית.

היו"ר יוסי כץ:

אני מבקש להבהיר ולהדגיש שתנאי בל יעבור הוא שאנחנו לא נזכה את חברי הכנסת
ביותר מבול או מעטפה אחת ממכסתו. הכל יירד מהמכסה שעומדת לרשות חבר הכנסת
על פי חוק, ואני חוזר על הדברים האלה כדי שלא תהיינה אי הבנות.

נדמה לי שזה התפקיד שלי, בין היתר, לקלוט את הביקורת הציבורית ובאשר לכך
אני מבקש להדגיש כי המצפון שלי נקי לחלוטין כמי שמטפל בפניות הציבור יום
יום, שעה שעה ואין לי שום בעיה להביא הצעה שמשפרת את הנושא. במקום שאיש
שפונה אליי ומבקש עזרה בנושא מסויים, יצטרך לחכות ארבעה ימים מיותרים - כל
חבר כנסת שרוצה להשיב על פנייה יוכל, בכל בית דואר בארץ, במכסה מוגבלת שתרד
מהמכסה שלו, לשלוח תשובה למי שמחכה לה. דבר כזה יחשב הרבה יותר יעיל - - -

זהבה גלאון:

הדיון מוצה.

היו"ר יוסי כץ:

כשתוגש לנו ההצעה של הגורמים הרלוונטיים שאותם הזכרנו במהלך הישיבה – נביא
את הנושא לדיון מחודש.

משה גפני:

לא לדיון; לאישור.

נעמי חזן:

נקיים הצבעה?

היו"ר יוסי כץ:

אין מה להביא את העניין להצבעה כרגע.

הרצל ברמג:

עם מי אנחנו אמורים לתאם את הדברים?

היו"ר יוסי כץ:

עם סגן מזכיר הכנסת מר דוד לב.

ינון ביילין:

מתקיימת עכשיו, בבנייני האומה, תערוכת בולים רב לאומית ואני מתכבד להזמין
את כל הנוכחים כאן אליה. התערוכה פתוחה עד יום ה' משעה שתים עשרה בצהריים
עד תשע בערב. ברוכים הבאים.

היו"ר יוסי כץ:

תודה רבה.

נעבור לנושא הבא בסדר יומנו - קביעת מסגרת דיון להצעות להביע אי אמון
לממשלה.

קביעת מסגרת דיון להצעות להביע אי אמון לממשלה

היו"ר יוסי כץ:

הוגשו מספר הצעות להביע אי אמון בראש הממשלה, והדיון בהן יתקיים היום אחר
הצהריים.

סיעות מרצ, חד"ש, רע"מ ותע"ל הגישו ליושב ראש הכנסת הצעות להביע אי אמון
בראש הממשלה בשל מדיניות הממשלה החדשה בשטחים.

ועדת הכנסת מתבקשת לקבוע מסגרת דיון באי אמון. האם יש לכם הצעות?

מזכיר הכנסת אריה האן:

הודעות סיעות.

זאב בוים:

אני מציע דיון סיעתי בן 5 דקות.

מזכיר הכנסת אריה האן:

לא דיון; הודעות סיעות.

אתי בן-יוסף:

הודעות סיעות 5 דקות.

היו"ר יוסי כץ:

רשות הדיבור לחברת הכנסת נעמי חזן.

נעמי חזן:

אנחנו נכנסים לעידן של אופוזיציה קטנה וקואליציה גדולה ואם לא תהיה אפשרות
של התבטאות נאותה לאופוזיציה – כי אז לא נתפקד כראוי. לכן לא ייתכן להשאיר
הודעות סיעות במסגרת של 5 דקות, ודאי וודאי לא לאופוזיציה.

אני מציעה שלסיעה הגדולה של האופוזיציה, כפי שהיה נהוג בעבר, יוקצו 15
דקות - - -

זהבה גלאון:

וכל השאר יהיה בהתאם.

משה גפני:

אני מבקש לשאול את היועצת המשפטית של הוועדה שאלה; האם במסגרת הצעת אי
אמון, יש ליושב ראש האופוזיציה זכות דיבור מיוחדת?

בנימין אלון:

לא; רק כאשר ראש הממשלה מדבר.

ארבל אסטרחן:

החוק מאפשר לוועדת הכנסת לקבוע הוראות בתקנון, אבל עדיין לא נקבעו הוראות
כאלה.

היו"ר יוסי כץ:

רשות הדיבור לחבר הכנסת בנימין אלון.

בנימין אלון:

אני מבקש לציין שאין היגיון בדבריה של חברת הכנסת חזן, של סיעה גדולה
ואופוזיציה. אין לזה משמעות. אולי דבריה אלה נאמרו כבדיחה. לאופוזיציה יש
סיעות שונות. יש מפד"ל, יש שינוי, יש מרצ, לכן, לדעתי - - -

משה גפני:

למה הורדת את יהדות התורה?

בנימין אלון:

הואיל ומדובר על 10 חברי כנסת, ושינוי מהווים 6 חברי כנסת - - -

משה גפני:

אנחנו 5.

בנימין אלון:

זה לא משמעותי.

חברת הכנסת חזן צודקת בכך שצריכה להיות איזושהי פרופורציה. צריך למצוא את
הנוסח על פי גודל הסיעות ואז נחליט על - - -

נעמי חזן:

אפשר לקבוע מחדש את מה שהיה נהוג קודם; 15, 10 ו-5 דקות.

בנימין אלון:

יש עוד דבר שצריך לתת עליו את הדעת; אסור לתת יותר מדי שכר למתפלגים, לכן,
לדעתי, סיעת יחיד צריכה לקבל 3 דקות - - -

זאב בוים:

10, 5 ו-3 דקות.

בנימין אלון:

סיעת יחיד צריכה לקבל 3 דקות, לא יותר.

סגן מזכיר הכנסת דוד לב:

צריך לתקן את התקנון.

בנימין אלון:

בינתיים מדובר על החלטה שלנו.

משה גפני:

אדוני יושב ראש הישיבה, קיימת בעיה תקנונית.

היו"ר יוסי כץ:

אני מבין שלסיעה שמגישה הצעת אי אמון יש, בעצם, זמן כפול; היא גם מגישה את
ההצעה והיא גם מנמקת - - -

נעמי חזן:

אבל יש מכסות.

בנימין אלון:

אין מכסות; כאשר מתאחדים יחד – אין מכסות.

היו"ר יוסי כץ:

העובדה שסיעת ישראל אחת וסיעת הליכוד נמצאות בקואליציה בכל זאת מחייבת
התחשבות באופוזיציה בקביעת מכסת הזמן לא בדיוק על פי גודל הסיעה.

זאב בוים:

אתה לוקח בחשבון שבתוך הקואליציה הזאת יש גם אופוזיציה?

היו"ר יוסי כץ:

אני מציע שסיעת ישראל אחת, הליכוד, ש"ס ומרצ, זאת דוגמה מן הפעם שעברה,
תקבלנה 10 דקות כל אחת - - -

זהבה גלאון:

זה לא היה כך בפעם שעברה.

קריאות:

- - -

היו"ר ישראל כץ:

סיעת האיחוד הלאומי – 7 דקות, סיעות בנות 4 עד 6 חברים – 5 דקות, - - -

משה גפני:

אדוני יושב ראש הישיבה, אני מבקש שתחזור על מה שאמרת כיוון שהפריעו לי
לשמוע.

היו"ר ישראל כץ:

האיחוד הלאומי ישראל ביתנו – 7 דקות, סיעות בנות 4 עד 6 חברים – 5 דקות,
סיעות בנות 3 חברים – 4 דקות, וסיעות שיש להם חבר אחד או שניים – 3 דקות.
אני חושב שההצעה הזאת הוגנת ואני מעמיד אותה להצבעה.

הצבעה

ההצעה התקבלה.

בנימין אלון:

הערה; זכות פיצול לסיעות שמקבלות עד 7 דקות.

היו"ר יוסי כץ:

מקובל עליי; סיעות שמקבלות עד 7 דקות תקבלנה זכות פיצול.

סגן מזכיר הכנסת דוד לב:

סיעות שמקבלות מ-7 דקות ומעלה תקבלנה זכות פיצול.

היו"ר יוסי כץ:

תיקון: סיעות שמקבלות מ-7 דקות ומעלה תקבלנה זכות פיצול.

אני מודה לכם. הישיבה נעולה.

אתי בן-יוסף:

סיכום: הודעות סיעות - סיעות ישראל אחת, הליכוד, ש"ס ומרצ תקבלנה 10 דקות
לסיעה עם פיצול; סיעות האיחוד הלאומי – ישראל ביתנו – 7 דקות לסיעה עם
פיצול; סיעות בנות 4 עד 6 חברים – 5 דקות לסיעה ללא פיצול; סיעות בנות 3
חברים – 4 דקות ללא פיצול וסיעות בנות חבר אחד – 3 דקות ללא פיצול.

הישיבה ננעלה בשעה 11:00
