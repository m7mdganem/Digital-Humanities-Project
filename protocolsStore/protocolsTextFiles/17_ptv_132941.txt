הכנסת השבע-עשרה נוסח לא מתוקן

מושב שני

פרוטוקול מס' 72

מישיבת ועדת הכנסת

יום רביעי, ו' בטבת התשס"ז (27 בדצמבר 2006), שעה 14:15

סדר היום:

קביעת סדרי הדיון בהצעת חוק התקציב לשנת הכספים 2007, התשס"ז-2006, והצעת
חוק ההסדרים במשק המדינה (תיקוני חקיקה להשגת יעדי התקציב והמדיניות
הכלכלית לשנת התקציב 2007), התשס"ז-2006, בקריאה שנייה ובקריאה שלישית.

נכחו:

חברי הוועדה:

היו"ר רוחמה אברהם

קולט אביטל

דוד אזולאי

חיים אורון

מוחמד ברכה

אליהו גבאי

יצחק גלנטי

משה גפני

מגלי והבה

נאדיה חילו

שי חרמש

אביגדור יצחקי

יעקב מרגי

יורם מרציאנו

גדעון סער

מאיר פרוש

ראובן ריבלין

ליה שמטוב

משה שרוני

מוזמנים:

אריה האן - מזכיר הכנסת

ירדנה מלר-הורביץ - סגנית מזכיר הכנסת

גאולה רזיאל - מנהלת לשכת מזכיר הכנסת

ייעוץ משפטי: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

קביעת סדרי הדיון בהצעת חוק התקציב לשנת הכספים 2007, התשס"ז-2006, והצעת
חוק ההסדרים במשק המדינה (תיקוני חקיקה להשגת יעדי התקציב והמדיניות
הכלכלית לשנת התקציב 2007), התשס"ז-2006, בקריאה שנייה ובקריאה שלישית

היו"ר רוחמה אברהם:

 אני פותחת את ישיבת ועדת הכנסת. על סדר-היום קביעת סדרי הדיון בהצעת חוק התקציב לשנת הכספים 2007, התשס"ז-2006, והצעת חוק ההסדרים במשק המדינה (תיקוני חקיקה להשגת יעדי התקציב והמדיניות הכלכלית לשנת התקציב 2007), התשס"ז-2006, בקריאה שנייה ובקריאה שלישית. 

ישבנו בבוקר עם ועדת ההסכמות והחלטנו על מסגרת דיון. מזכיר הכנסת כתב אותה,
ונדמה לי שהיא מונחת לפניכם. "על-פי סעיף 131 לתקנון הכנסת קובעת ועדת
הכנסת את סדרי הדיון בתקציב השנתי לשנת 2007 להצעות החוק המובאות בקריאה
שנייה ובקריאה שלישית כדלקמן: ביום שלישי, 2 בינואר 2007, בשעה 11:00, יחל
הדיון בהנמקת ההסתייגויות בהצעת חוק ההסדרים במשק המדינה (תיקוני חקיקה
להשגת יעדי התקציב והמדיניות הכלכלית לשנת התקציב 2007), התשס"ז-2006,
מעמוד 260. יושב-ראש ועדת הכספים יפתח את הדיון".

בניגוד לשנים קודמות, אנחנו מכניסים סדר דיון חדש. הצענו שיושבי-ראש
הוועדות ינמקו את הצעות החוקים שהועברו אליהם במסגרת חוק ההסדרים. בעבר את
כל החוק היה מסביר יושב-ראש ועדת הכספים. סברנו שהפעם, גם למען הדיון
הציבורי וגם לעצם העובדה שחברי הכנסת יידעו על מה הם מצביעים, מן הראוי
שראשי הוועדות ינמקו את הצעת החוק לקראת קריאה שנייה וקריאה שלישית. לכן,
מיד לאחר שיושב-ראש ועדת הכספים יפתח את הדיון, ינמקו את הצעות החוק לקריאה
שנייה ולקריאה שלישית כל ראשי הוועדות. אני מבקשת מראשי הוועדות להכין את
זה בפרק זמן קצר מאוד. אני לא חושבת שאנחנו צריכים לתחום את זה בזמן,
מכיוון שאני מניחה שכל יושבי-ראש הוועדות יעשו את זה בקצרה.

הדיון בהצעת חוק ההסדרים יתחיל בסבב כזה: 12 נציגי הסיעות ינמקו את הפתיח
במהלך של 10 דקות. כך יהיה גם בתום הדיון. המסגרת של הדיון תהיה שני שלישים
לאופוזיציה ושליש לקואליציה, והדיון יתחיל בשעה 11:00 וייגמר לא יאוחר
מהשעה 21:00. ביום רביעי נפתח את הישיבה בשעה 09:00 בבוקר עם דוברים
אחרונים. מכיוון שבשבוע הבא יתקיים חג הקורבן, התחשבנו בחברי הכנסת שחוגגים
את החג הזה, ולפיכך את יום שלישי כולו הקצבנו ליום דיונים בחוק ההסדרים.
ביום רביעי בבוקר משעה 09:00 עד 09:30 ימשיכו לנמק כל אותן סיעות ערביות.

נאדיה חילו:

לא מדובר רק בחברים מהסיעות הערביות, אלא גם בחברי כנסת ערבים מסיעות
אחרות, כמו גאלב מג'אדלה.

היו"ר רוחמה אברהם:

כל מי שחוגג יוכל לדבר בין 09:00 ל-09:30. מ-09:30 עד 10:00 ינמק אחרון
הדוברים של סיעת הליכוד ויושב-ראש ועדת הכספים או שר האוצר. משעה 10:00 עד
13:00 יתחילו ההצבעות על חוק ההסדרים. ההנחה היא שההצבעות תהיינה במסגרת של
שלוש שעות. במידה שנצטרך יותר, את תחילת הישיבה הבאה נתחיל בשעה 14:00, כך
שתהיה גם אפשרות להפסקת צוהריים וגם אפשרות לסיים את ההצבעות, במידה
שנגלוש.

בשעה 14:00 נתחיל את הדיון בהנמקת הסתייגויות להצעת חוק התקציב לשנת התקציב
2007, התשס"ז-2006. פותח את הדיון יושב-ראש ועדת הכספים. אותו סבב שעשינו,
דהיינו נציגי כל הסיעות יפתחו את הדיון במהלך 10 דקות ויסיימו את הדיון
במהלך 10 דקות.

גדעון סער:

ביום רביעי חסר הסבב הפותח.

היו"ר רוחמה אברהם:

אמרנו שההתחלה של הדיון וסיום הדיון יהיו במשך 10 דקות. כל פרק הזמן של
הדיון יחולק במסגרת דיון סיעתי. יסיימו את הדיון נציגי הסיעות ותהיה הקצבה
לסיעה הגדולה במסגרת של 10 דקות לדובר. בשעה 21:00 יתחילו ההצבעות להצעת
התקציב לשנת התקציב 2007, התשס"ז-2006, ולהצעת חוק התקציב לשנת הכספים
2007, התשס"ז-2006.

זו ההצעה של ועדת ההסכמות שישבה הבוקר, תוך התחשבות מרבית בכל חברי הכנסת.

מאיר פרוש:

האם האופוזיציה ויתרה מראש והיא לא מקיימת דיוני לילה? השאלה היא בעיקר
לגדעון סער.

היו"ר רוחמה אברהם:

הרשה לי לענות בשמו של גדעון. אני חושבת שאחד מהנושאים שבהם אנחנו, חברי
הכנסת, מוצגים בצורה הכי גרועה שיכולה להיות, היא בשעה 02:00 בלילה, שכל
אחד מאתנו כמעט רדום על כיסאו, אנחנו בקושי מרימים את הידיים, כאשר אנחנו
מדברים על הסוגיה שהיא אולי החשובה ביותר לאזרחי ישראל. הגיע הזמן לעשות
סוף לסאגה הזאת. הגיע הזמן להראות לציבור בעם ישראל ולנו, חברי הכנסת,
שאנחנו מצביעים בשעות שדעתנו צלולה, שאנחנו לא עייפים, שחלק מהאופוזיציה
היא עדיין ערנית להילחם.

חיים אורון:

אם זה יביא חבר כנסת אחד להצביע כמו שהוא חושב, אני בעד.

מאיר פרוש:

אפשר לפרוס את ההצבעות על כמה ימים.

משה שרוני:

אפשר גם בשבת.

ראובן ריבלין:

המדינה הזאת דמוקרטית אבל קודם כל יהודית.

היו"ר רוחמה אברהם:

היתה הצעה להתחיל מיום שני. אבל מכיוון שבשבוע הבא יש חג הקורבן, אמרתי
שמצדנו היתה התחשבות מרבית בשאר חברי הכנסת. אני חושבת שהקדשה של יומיים
מלאים, כולל הפרדה – דיון והצבעה על חוק ההסדרים ודיון והצבעה על חוק
התקציב – זה הדבר הכי נכון שיש לעשותו, תוך הצגה של החוקים על-ידי
יושבי-ראש הוועדות. אני חושבת שזה מכבד אתכם ואת הבית כולו.

גדעון סער:

אני רוצה להסביר לחבר הכנסת פרוש מה השיקולים שעמדו נגד עינינו. אחד, עמדה
שמלכתחילה לא היתה מקובלת על הקואליציה, להפריד את נושא ההצבעות על חוק
ההסדרים מההצבעות על חוק התקציב, אשר בעבר ועד לפעם הקודמת, במאי 2006,
התבצעו ברצף. לדעתנו לא מדובר באותו דבר, ואנחנו רוצים לחדד את המסר. ואם
מישהו חושב שדבר מסוים בחוק ההסדרים הוא לא בסדר, לשחרר את זה שהתקציב הוא
בן-ערובה לדברים האלה. יחד עם זאת, זאת לא היתה עמדת הקואליציה. היתה לנו
מגבלה אשר היא מגבלה אשר נובעת מהעובדה שיש חג בשבוע הבא, גם סילבסטר
לנוצרים וגם חג הקורבן למוסלמים, והוא זה אשר לא אפשר לנו להיכנס להצבעות
בשלישי בלילה.

חבר הכנסת פרוש, אין שום מניעה להיכנס לתוך הלילה בהצבעות של יום רביעי אשר
מתחילות בשעה 21:00. הדבר תלוי רק בדבר אחד, והוא נכונותם של חברי הכנסת.
אני מזכיר לחברים את הדיון האחרון שהיה בוועדת הכנסת, כי היו מבין חבריי
אשר חשבו שאני מגזים בהצבעות שמיות, ואני מודיע שלי תמיד יש סבלנות. על כן
אם כך יהיה רוח הדברים, נוכל לבלות כאן ביום רביעי בלילה.

נאדיה חילו:

עד איזו שעה?

גדעון סער:

עד שייגמר.

מאיר פרוש:

אני מבקש לציין שהשנה הלכנו בדרך הזאת, של פחות שעות של נאומים, מכיוון
שהתחשבנו בעניין של החג. שזה לא יהיה תקדים לשנה הבאה.

היו"ר רוחמה אברהם:

אני לא מסכימה לבקשה הזאת. בשנה שעברה ובתקציב קודם היה הרבה פחות שעות,
וכאשר אתה לוקח את המאסה של השעות בתוך הריכוז שלהם, אני חושבת שזה לא נופל
משנים קודמות. אלא חידשנו את השיטה.

מאיר פרוש:

מי שלא היה פה לא יכול להגיד מה היה בשנים קודמות.

היו"ר רוחמה אברהם:

אני יכולה לתת לך דיווח מדויק מה היה בעבר.

ראובן ריבלין:

אני מסכים שלפעמים פיליבסטר הופך להיות פתטי יותר מאשר מועיל. לכן אני תומך
בעמדת היושבת-ראש.

מוחמד ברכה:

אני תומך בהצעה שהובאה על-ידי היושבת-ראש. אני רוצה להביע הערכה להתחשבות,
למרות שזה אמור להיות מובן מאליו. האופוזיציה יכולה למלא את תפקידה, כפי
שאמר חבר הכנסת סער, לא ביום שלישי, במשיכת הזמן, זה יכול לבוא לידי ביטוי
בהצבעות על תקציב המדינה ביום רביעי. אבל אני חושב שהסידור הוא סידור טוב,
הוגן, והעובדה שהחלוקה בזמן בין האופוזיציה לקואליציה היא שני שלישים ושליש
הוא דבר שצריך לברך עליו.

מגלי והבה:

לגבי יום רביעי בשעה 09:00, את מציעה זמן לסיעות הערביות, אבל גם בסיעות
האחרות יש חוגגים – גם נאדיה, גם גאלב וגם אני. אני מבקש שיינתן גם לנו זמן
שנוכל לדבר.

היו"ר רוחמה אברהם:

אין בעיה.

גדעון סער:

אני מקבל את הדבר הזה, אבל אז אני מציע לדחות בהתאמה את השעות ל:15:00
ול-22:00. אם רוצים עוד רצועה בבוקר של יום רביעי, זה לא יהיה על חשבון
צמצום ההסתייגויות בחוק ההסדרים.

היו"ר רוחמה אברהם:

בבוקר דיברנו על חצי שעה. יש לנו תוספת של שלושה חברי כנסת בסך הכול, שכל
אחד מהם מדבר שלוש דקות. כלומר יש גלישה של חמש דקות. אני מקווה שנציג
הליכוד לא ידבר יותר מעשר דקות.

מי בעד ההצעה שהצענו? מי נגד? מי נמנע?

ה צ ב ע ה

בעד - רוב

נגד - אין

נמנעים - 1

היו"ר רוחמה אברהם:

ההחלטה התקבלה כמעט פה אחד. חבר הכנסת פרוש נמנע. תודה רבה.

הישיבה ננעלה בשעה 14:40
