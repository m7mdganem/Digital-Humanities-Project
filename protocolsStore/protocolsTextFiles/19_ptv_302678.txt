הכנסת התשע-עשרה

נוסח לא מתוקן

מושב שלישי

פרוטוקול מס' 121

מישיבת ועדת הכנסת

יום שני, ג' בחשון התשע"ה (27 באוקטובר 2014), שעה 12:30

סדר היום:

פניות יושב ראש ועדת הכספים בדבר הצעת חוק מס ערך מוסף (הטבה במס בעסקה
לרכישת דירת מגורים מוטבת), תשע"ד - 2014, (מ/876):

1. מיזוג ההצעה עם הצעות החוק הבאות לפי סעיף 84(ד):

  א. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים בכל הארץ), התשע"ג–2013 (פ/489/19);

  ב. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים), התשע"ג-2013 ׁׁׁׁ(פ/1005/19);

  ג. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים), התשע"ד-2014 (פ/2440/19);

  ד. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים), התשע"ד-2014 (פ/2462/19)

2. דיון בטענות נושא חדש לפי סעיף 85 לתקנון הכנסת.

נכחו:

חברי הוועדה:

יריב לוין – היו"ר

יצחק וקנין

בועז טופורובסקי

אברהם מיכאלי

ישראל אייכלר

משה גפני

יצחק כהן

ניסן סלומינסקי

עיסאווי פריג'

איציק שמולי

סתיו שפיר

מוזמנים:

  -----------------------------------------------------------------------
  יותם יקיר       ­–   דובר הכנסת ומנהל חטיבת תקשורת וקשרי ציבור
  --------------- --- ---------------------------------------------------
  מעין נשר        –   רכזת שיכון, אגף התקציבים, משרד האוצר

  שוקי שרצקי      –   מנהל תחום, רשות המסים, משרד האוצר

  בני שדה         –   משקיף, משמר חברתי

  חובב ינאי       –   משמר חברתי

  רבקה קנריק      –   דוברת הוועדה
  -----------------------------------------------------------------------

ייעוץ משפטי:

ארבל אסטרחן

אייל לב ארי

מנהלת הוועדה:

אתי בן יוסף

רישום פרלמנטרי:

טלי רם

פניות יושב ראש ועדת הכספים בדבר הצעת חוק מס ערך מוסף (הטבה במס בעסקה
לרכישת דירת מגורים מוטבת), תשע"ד - 2014, (מ/876):

1. מיזוג ההצעה עם הצעות החוק הבאות לפי סעיף 84(ד):

  א. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים בכל הארץ), התשע"ג–2013 (פ/489/19);

  ב. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים), התשע"ג-2013 ׁׁׁׁ(פ/1005/19);

  ג. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים), התשע"ד-2014 (פ/2440/19);

  ד. הצעת חוק מס ערך מוסף (תיקון – פטור בעת קניית דירה ראשונה לזוגות
  צעירים), התשע"ד-2014 (פ/2462/19)

2. דיון בטענות נושא חדש לפי סעיף 85 לתקנון הכנסת.

היו"ר יריב לוין:

רבותי, אני פותח את הישיבה. על סדר-יומנו בקשה לאישור מיזוג של הצעת חוק מס
ערך מוסף (הטבה במס בעסקה לרכישת דירת מגורים מוטבת), התשע"ד­-2014 (מ/876),
שאושרה בקריאה הראשונה, ומיזוגה עם הצעות החוק הנקראות הצעת חוק מס ערך
מוסף (תיקון – פטור בעת קניית דירה ראשונה לזוגות צעירים בכל הארץ),
(פ/489/19); הצעת חוק בעלת אותו שם, רק בלי "בכל הארץ", מספר (פ/1005/19);
הצעת חוק בעלת שם זהה ל-1005, שמספרה (פ/2440/19); והצעת חוק בעלת שם זהה
נוספת, שמספרה (פ/2462/19), שאושרו כולן בדיון המוקדם.

כמו כן, מונחת בפנינו פנייתו של יושב-ראש ועדת הכספים שעניינה טענות שהועלו
בעניין "נושאים חדשים" במסגרת הדיונים שהתקיימו בהצעת החוק בוועדת הכספים,
וזאת ב-24 הנושאים כדלקמן:

א. קביעת הצעת החוק כהוראת שעה (שם הצעת החוק וסעיפים 35 ו-36ב);

ב. שטח דירה (סעיף 1, בהגדרה "דירת מגורים מוטבת – פסקה (1));

ג. היתר בניה (סעיף 1, בהגדרה "דירת מגורים מוטבת – פסקה (5));

ד. מחיר הדירה לרוכש זכאי (סעיף 1, בהגדרה "דירת מגורים מוטבת – פסקה
(6)(א));

ה. קבוצות רכישה (סעיף 1, הגדרת "קבוצת רכישה", הגדרת "עוסק במקרקעין",
הגדרת "רוכש זכאי",

סעיף 34(ב));"

ניסן סלומינסקי:

את ה. אני ביקשתי. אני מבקש למשוך את זה.

היו"ר יריב לוין:

מאה אחוז. אני אקרא את המכתב, אחר כך אנחנו נתייחס.

"ו. בעלות על דירה כתנאי לרוכש זכאי (סעיף 1, בהגדרה "רוכש זכאי" – פסקה
(3));

ז. ביצוע עסקאות לרכישת דירה כתנאי לרוכש זכאי (סעיף 1, בהגדרה "רוכש זכאי"
– פסקה (4));

ח. מימוש זכות כתנאי לרוכש זכאי (סעיף 1, בהגדרה "רוכש זכאי" – פסקה (5));

ט. שירות של פחות מ-12 חודשים של נכה צה"ל (סעיף 1, בהגדרה "רוכש מוטב" –
פסקה (2)(ז));

י. צירוף מסמכים להוכחת פרטים (סעיף 4(ב)(1) ו-(2));

יא. שמיעת טענות (סעיף 5(א) ו-(ב));

יב. הצמדות נוספות (סעיף 9);

יג. נתונים שדווחו למנהל (סעיף 10, בהגדרה "נתוני המנהל");"

למינהל או למנהל, במקרה הזה? למנהל רשות המסים, אני מניח.

"יד. שנת שיווק מגרשים (סעיף 11(ב)(2)(א));

טו. פרק זמן לפרסום ערך למטר מרובע דירתי (סעיף 12(ב));

טז. הגדרת עשירון (סעיף 13(א));

יז. אישור ועדת כספים (סעיפים 13(ו), 29(ה), 34(א) ו-38);

יח. שנת מאסר ויסוד נפשי (סעיף 16);

יט. הארכת זכות טיעון (סעיף 19);

כ. דרישת תשלום (סעיף 28(א));

כא. פרסום פרטים נוספים (סעיף 29(א)(5));

כב. תחילת החוק (סעיף 36);

כג. הוראת מעבר לעניין מפרט (סעיף 36א);

כד. סייג לתחולה (סעיף 37)."

אנחנו נקיים דיון מאוחד בכל הבקשות האלה - -

ישראל אייכלר:

אני רק רוצה להתייחס, אדוני היושב-ראש.

היו"ר יריב לוין:

- - ובסוגיה של המיזוג. מונחת גם בפני בקשתו של חבר הכנסת הרב ישראל אייכלר
בנושא המיזוג של הצעת החוק שלו, תיכף אני אאפשר לך להציג את הדברים
מבחינתך.

הודיע לי, ואני מודיע את זה על דעת יושב-ראש ועדת הכספים לפרוטוקול, שהוא
מושך את בקשתו המופיעה בסעיף 3ה. לעניין המיזוג, כך שאנחנו מתבקשים - - -

ארבל אסטרחן:

זו לא בקשה שלו, זאת בקשה של הוועדה.

משה גפני:

החוק שלו נשאר, אבל הוא לא מצורף עם כל החוקים האחרים, הוא ימשיך לדון בו.

היו"ר יריב לוין:

לא, לא מדובר על אייכלר. אני מדבר על סעיף 3ה. הוא מודיע לי שהוא מתוך
מכתבו מושך את סעיף 3ה. מן המכתב, ולכן סעיף 3ה. שעניינו קבוצות רכישה
איננו מונח בפנינו לצורך הדיון הזה. מה יכולים או לא יכולים לעשות אתו - -
-

ארבל אסטרחן:

אין טענה כזאת גם של מישהו אחר.

היו"ר יריב לוין:

מה יכולים לעשות בוועדת הכספים, אני לא יודע.

משה גפני:

לא הבנתי. מה יושב-ראש ועדת הכספים מבקש?

היו"ר יריב לוין:

הוא מבקש למשוך את סעיף 3ה.

ניסן סלומינסקי:

אין על זה בקשה של "נושא חדש".

היו"ר יריב לוין:

אין על זה בקשה של "נושא חדש". זאת המשמעות של מה שהוא אומר.

ניסן סלומינסקי:

זה יחזור לוועדה לדיון.

משה גפני:

קבוצות רכישה. בסדר, האופוזיציה מסכימה.

היו"ר יריב לוין:

זה לא עניין, אנחנו לא יכולים לא להסכים. חבר הכנסת גפני, זה לא עניין האם
אנחנו מסכימים או לא מסכימים. הוא מושך את הבקשה, זה לא בפנינו.

משה גפני:

מה אכפת לך שאמרתי?

היו"ר יריב לוין:

לא יכול לעשות אתה שום דבר. לכן אני מציע שקודם נשמע את הדברים של חבר
הכנסת אייכלר בהתייחס לבקשת המיזוג.

משה גפני:

סליחה, הנושא של המיליון שקל גם כן, זה אתה ביקשת, אני מציע להוריד את זה.
בין 950 למיליון, אתה עשית את זה "נושא חדש". אתה יכול להסיר את זה, אנחנו
מסכימים.

ניסן סלומינסקי:

אני לא ביקשתי.

היו"ר יריב לוין:

בסדר, רבותי. אם יהיו לכם הסדרים נוספים, תגידו לי, לא תהיה בעיה, ואחר כך
אנחנו נתחיל כאשר אנחנו נאפשר מסגרת של עשר דקות הנמקה לכל חבר כנסת שנוכח
כאן ומעוניין לנמק, גם לעניין המיזוג וגם לעניין ה"נושאים החדשים".

משה גפני:

כן, אני רוצה לנמק הכול.

היו"ר יריב לוין:

אתה תנמק הכול, חבר הכנסת גפני.

עיסאווי פריג':

אבל למה שלא נעשה רוטציה?

משה גפני:

לא, לא, כל אחד.

עיסאווי פריג':

למה אתה עושה לי את זה? לא ככה סיכמנו, גפני.

משה גפני:

אדוני היושב-ראש, הוא צודק מאה אחוז.

היו"ר יריב לוין:

חברי הכנסת גפני ופריג', הנושא לקוח מעולמה של ועדת הכספים. החדר הוא חדרה
של ועדת הכנסת.

משה גפני:

להגיד ועדת כספים פה זה מגלומניה.

ניסן סלומינסקי:

עשית חריגה, אני נותן דקה.

היו"ר יריב לוין:

ולכן, למרות שאני שייך לתנועה הלאומית הליברלית, וניסן שייך למפלגה אחרת,
אני לא אנסה להתחרות בליברליות שלו - -

עיסאווי פריג':

הוא לא חלק מהתנועה הלאומית הליברלית, ניסן?

היו"ר יריב לוין:

- - אין לי סיכוי.

ניסן סלומינסקי:

אז גם תדעו שיש לנו נציג של המפלגה השלטת.

אברהם מיכאלי:

לפי הרשימה פה הדיונים עד מחר.

היו"ר יריב לוין:

אנחנו נתחיל, יש עשר דקות לכל אחד, והכול בסדר. חבר הכנסת אייכלר, בבקשה.

ישראל אייכלר:

אדוני היושב-ראש, חבר הכנסת יריב לוין, יושב-ראש הקואליציה עדיין?

היו"ר יריב לוין:

לא, בשעה טובה.

משה גפני:

אתה לא רואה שהוא נראה יותר רגוע?

היו"ר יריב לוין:

יותר רגוע? למה לא מאושר?

ישראל אייכלר:

אני רוצה להביע צער בשם האופוזיציה.

היו"ר יריב לוין:

לא, לא, אל תביע שום צער.

ישראל אייכלר:

אני אסביר לך למה.

בועז טופורובסקי:

יריב, סליחה, שאלה קטנה לגבי ה"נושא החדש" שהוסר. אני גם הגשתי על זה "נושא
חדש"?

היו"ר יריב לוין:

אני לא יודע.

בועז טופורובסקי:

אני לא זוכר. על קבוצות הרכישה.

ניסן סלומינסקי:

לא, לא, רק אני.

בועז טופורובסקי:

אתה בטוח שלא?

היו"ר יריב לוין:

אבל חבר הכנסת טופורובסקי, אני אומר שוב. אין לי מנדט לדון בזה פה.

בועז טופורובסקי:

לא, אם אני הגשתי על זה "נושא חדש" - - -

ניסן סלומינסקי:

לא, רק אני הגשתי על זה.

היו"ר יריב לוין:

לא חשוב. אני חי רק מפניית יושב-ראש הוועדה. אני לא דן פה על-פי פניות של
חברי כנסת.

משה גפני:

לא, אתה לא יכול אבל להתעלם ממה שאמר בועז טופורובסקי. הם הפילו לו את
הפיצול בוועדת הכספים, יש עתיד הפילה את הפיצול בוועדת הכספים.

בועז טופורובסקי:

לי?

קריאות:

- - -

היו"ר יריב לוין:

חבר הכנסת גפני, שוחחתי עם חבר הכנסת טופורובסקי לפני הדיון, הוא לא המציא
לי את ייפוי הכוח שהוא נתן לך לייצג אותו – עדיין, הוא יכול עדיין לעשות את
זה.

בועז טופורובסקי:

אבל זה כאן, זה אצלי בכיס.

היו"ר יריב לוין:

רבותי. חבר הכנסת אייכלר.

עיסאווי פריג':

כבוד היושב-ראש, מה הרשימה של ה"נושאים החדשים"?

היו"ר יריב לוין:

חבר הכנסת פריג', הקראתי את כולם. לו היית מגיע בתחילת הדיון, היית שומע,
הקראתי את כולה לפרוטוקול. הקראתי את כולה לפרוטוקול. בבקשה, חבר הכנסת
אייכלר.

ישראל אייכלר:

אני עדיין מתעקש להגיד שהיה לנו, גם כאופוזיציה, מאוד נעים לעבוד עם
יושב-ראש קואליציה כמו יריב לוין, לא בגלל שהוא ויתר ולא בגלל שהוא הפסיד -
אפילו הצבעה אחת נדמה לי שהוא לא הפסיד – אבל יש הבדל בין אדם דורסני שבא
עם כוח הרוב ומשפיל את האופוזיציה, לבין אדם, שאני חושב כך, כל חברי
האופוזיציה הרגישו שהם יכולים לגשת ולדבר, ועל ההקשבה.

אברהם מיכאלי:

זה לא הספד, הוא חוזר עוד חודשיים חזרה.

היו"ר יריב לוין:

לא, לא.

משה גפני:

או שהוא הולך להיות שר.

ישראל אייכלר:

אז אני רוצה להודות לך ולעבור לנושא שלי, שהוא הרבה יותר קשה. אני בעבר
הגשתי הצעת חוק פרטית לביטול מע"מ על דירה ראשונה לזוגות צעירים, והמטרה
הייתה לא ביום רע להוזיל את מחירי הדיור בארץ ולא מקרו-כלכלי אלא באמת
לאפשר לאנשים, לזוגות צעירים, באופן שוויוני מוחלט לכל אזרח בישראל – כמו
שקופת חולים כל האזרחים משלמים אותו דבר, כמו שמס הכנסה משלמים אותו דבר,
המע"מ לא יכול דיפרנציאלי בין אדם כזה לאדם אחר.

לכן אמרתי שבדירה ראשונה לזוג צעיר, דירה יחידה, שיוותרו על המע"מ. זה היה
חוק הגיוני, והיה צריך להתקבל.

ואז הגיע סגן שר האוצר, וזה כיכב כבר בכל התשדירים, והוא נאם כמה זה חוק רע
וחוק גרוע, וכל הסיבות שבעולם, והפילו את זה.

עכשיו, כשהגיעה הצעת החוק הממשלתית, נורא שמחתי, למה לא. ומטרת הצעת החוק
הייתה שוב, ליצור חוק שוויוני לכלל אזרחי הארץ. אבל עם השינויים שהוכנסו
בהצעת החוק, והצמדתה להצעת החוק הממשלתית שהוגשה על-ידי משרד האוצר, זה הפך
לחוק נוראי של אפליה בוטה ומס מיוחד שמוטל על המגזר הערבי והחרדי.

אני חושב שאם בג"ץ היה בג"ץ והוא היה ממלא את תפקידו כמגן המיעוטים מול
רודנות השלטון – לא בחוק המסתננים המקרה – זה המקרה שבג"ץ היה צריך להגיד,
היה לא תהיה, אי אפשר להטיל מס אחר של מע"מ על מי שכן שירת, לא שירת, כן
עשה, לא עשה, צבע כזה, חוג אחר, מגזר כזה, מגזר אחר. בג"ץ היה צריך לפסול –
אם היינו מסכימים שבג"ץ יכול לפסול חוקי כנסת, זה היה החוק שבג"ץ היה אמור
לפסול.

אבל היות ואנחנו באמת לא חושבים שעל-פי החוק בכלל בג"ץ יכול לפסול חוקי
כנסת, אנחנו לא מצפים שבג"ץ בהרכבו הנוכחי יגן על המיעוט החרדי, לכן יצא
שהציבור החרדי והערבי ישלמו מע"מ גבוה יותר משאר אזרחי הארץ.

זה תקדים, אדוני היושב-ראש, לשורה של חוקים שאפשר לעשות, שאזרחים מהסוג הזה
ישלמו מס מסוג כזה, ואזרחים מסוג אחר ישלמו מס אחר או הטבה אחרת.

אני כבר שומע היום בחינוך מיוחד, שהולכים לעשות אפליה אצל ילדים מהמגזר
החרדי אל מול ילדים אחרים בחינוך המיוחד, כשהיה מוסכם שבנושאי רווחה לא
נוגעים בכלל. בנושאי חינוך כבר מזמן יש אפליה.

חוץ מזה, אנשי המקצוע כולם שהיו בוועדת הכספים מתריעים כי החוק לא יועיל
לשוק הדיור, ואף יגרום להתייקרות הדירות, כך שאי אפשר לומר שכדאי להפסיד
קצת כדי להוזיל את מחירי הדיור, שזה מיטיב עם כולם.

לא. כשאתה מוציא שני מיליון אזרחים מכלל הקליינטורה של הדירות, אז אוטומטית
אתה יוצר לחץ של קונים, שלא מאפשר את ירידת המחירים אם היית נותן הנחה
לכולם.

לכן, אני מבקש להסיר את שמי מהצעת החוק הזאת, וכתבתי פה משפט חריף – אני לא
חוזר ממנו.

היו"ר יריב לוין:

חבר הכנסת אייכלר, אני רק רוצה להדגיש דבר אחד. אם אתה רוצה להסיר את שמך,
לזה יש פרוצדורה שהיא לא נעשית דרך כאן והיא הודעה שלך למזכירות, שתביא
למשיכת הצעת החוק.

ישראל אייכלר:

לא, אז אני רוצה להסביר מה אני רוצה.

היו"ר יריב לוין:

אם אתה מבקש לא למזג את ההצעות - -

ישראל אייכלר:

בדיוק, זה מה שהתכוונתי.

היו"ר יריב לוין:

זו בקשה מסוג אחר.

ישראל אייכלר:

זה מה שהתכוונתי, לא למזג את החוק שלי בחוק הזה, כדי שלא יירשם שמי על חוק
גזעני נגד הערבים וחוק אנטישמי נגד יהודים.

היו"ר יריב לוין:

אני מוכרח להעיר, אדוני יושב-ראש ועדת הכספים, שאני נוטה לחשוב שלא יהיה
נכון לכפות על חבר הכנסת אייכלר את המיזוג הזה.

ניסן סלומינסקי:

אין לי שום בעיה.

היו"ר יריב לוין:

ולכן אני מציע ששוב, על דעתך תודיע כאן שאתה מושך את הבקשה שלך.

ארבל אסטרחן:

זו החלטה. יש החלטה של ועדת הכספים.

היו"ר יריב לוין:

יש החלטה, אז אני מציע שתחזור לוועדת הכספים, תקבלו שם החלטה על הפרדה
בעניין הזה.

ארבל אסטרחן:

או שתהיה שם רוויזיה, אם לא הייתה, או שפה ועדת הכנסת לגבי ההצעה הזאת
תחליט שהיא לא מאשרת את המיזוג.

היו"ר יריב לוין:

שהיא לא מאשרת את המיזוג, בסדר.

ישראל אייכלר:

אני מעדיף בוועדת הכנסת.

ניסן סלומינסקי:

אין לי שום בעיה עם זה.

היו"ר יריב לוין:

אני לפחות אתמוך בבקשה שלך, חבר הכנסת אייכלר.

ניסן סלומינסקי:

לא, לא. גם אנחנו. גם אז הסברנו.

משה גפני:

יושב-ראש ועדת הכספים אמר בוועדה שהוא יביא את זה בוועדת הכנסת.

ניסן סלומינסקי:

אמרתי שהמשמעות היא רק שלא בטוח שנדון בזה במושב הזה.

משה גפני:

יכול להיות. אל תהיה בטוח.

ניסן סלומינסקי:

לא בטוח, אמרתי.

משה גפני:

יכול להיות שהקואליציה תתחלף.

היו"ר יריב לוין:

הכול יכול להיות.

ניסן סלומינסקי:

הכול יכול להיות, אמרתי, לא בטוח.

היו"ר יריב לוין:

רבותי, הבנו את העניין, חבר הכנסת אייכלר, אני אמליץ לוועדה ואצטרף לבקשה
שלך, ולתמוך בבקשה שלך נדמה לי שזה מובן מאליו. אני מציע, אם אתה רוצה,
להתייחס כבר גם לשאר הנושאים אם אתה כבר ברשות דיבור.

ישראל אייכלר:

בהמשך.

היו"ר יריב לוין:

אתה רוצה לא לדבר ראשון, אין בעיה. חבר הכנסת גפני.

משה גפני:

רגע, מאשרים את זה?

היו"ר יריב לוין:

רבותי, אני לא עושה כרגע הצבעה על כלום.

משה גפני:

אני מבקש לדעת לפני זה. בוועדת חוקה אמורה להיות הצבעה בשעה 13:00.

היו"ר יריב לוין:

אנחנו נעשה הפסקה להצבעה בוועדת חוקה, חבר הכנסת גפני, אין פה שאלה בכלל.

משה גפני:

לא משנה, זה בניגוד למה שהתחייבו.

היו"ר יריב לוין:

לא חשוב, לזה אני לא אחראי. אני יכול להיות אחראי על דבר אחד, אני מבין את
חשיבות ההצבעה הזאת ולכן אנחנו נעשה הפסקה.

משה גפני:

עד איזה שעה יהיה הדיון כאן? יש ישיבות סיעות.

היו"ר יריב לוין:

הדיון כאן אמור להיות עד השעה 14:00, לא יעלה על ישיבות סיעות. בסביבות
14:00 אנחנו נסיים, לא תהיה בעיה.

בכלל, אני רוצה לומר, למרות פניות ולחצים ודרישות, אני סברתי שלא נכון
לקיים דיון בנושא הזה, בוודאי לא הצבעה בפגרה. חשבתי שבמהלך תקופת החגים זה
גם לא נכון לקיים דיון, ואני שמח שלפחות בעניין הזה הצלחתי להביא למצב
שהנושא הזה נדון בצורה מסודרת במהלך המושב ולא באופן שהיו מי שרצו לדון בו.

עיסאווי פריג':

רק ברשותך.

היו"ר יריב לוין:

חבר הכנסת פריג', שנייה, תן לי. אני מבקש, אולי אדוני יושב-ראש ועדת
הכספים, או אתה או היועץ המשפטי - מי שתבחר - אם תוכל בקצרה לתת לנו את
ההתייחסות. ברור למה אתם מבקשים את המיזוג, מכיוון שכל ההצעות עוסקות באותו
נושא.

ניסן סלומינסקי:

אמת.

היו"ר יריב לוין:

לעניין "הנושאים החדשים", אם אתה רוצה לתת איזושהי התייחסות מבחינתך מדוע.
כפי שאני מבין, אתם מבקשים לקבוע שאין כאן "נושאים חדשים". בבקשה.

ניסן סלומינסקי:

כל הנושאים שנמצאים פה הם חלק אינטגרלי מהחוק, הם לא "נושאים חדשים", ורק
במסגרת הדיונים ובמאבק בין קואליציה לאופוזיציה, נגיד כך, כל נושא שהייתה
להם אפשרות – היה בסיס, אחר כך היו תוספות – כל נושא שהייתה להם יכולת כן
להגיש, הם הגישו, אבל למעשה כולם יודעים שזה חלק אינטגרלי מהחוק.

ולכן, אין שום סבירות בכלל שזה יוגדר כ"נושא חדש", ויוצא. זה רק מעקר את
החוק, והוא ממש חלק אינטגרלי מזה.

אני רק אומר, מאחר שאני באמת משבח את האופוזיציה – שניצלה כל תקנה ותת
תקנה, ותת תת תקנה – אז גם היא ניצלה את הנושא הזה של "נושא חדש" כדי לעכב
חלק מהדיון, זו זכותה, אבל באמת כל הסעיפים האלה כולם הם חלק אינטגרלי של
החוק. זה לא "נושא חדש" והוא הופיע בחוק.

היו"ר יריב לוין:

ברור. אדוני היועץ המשפטי, יש לך משהו שאתה חושב להוסיף או שלמעשה אין לכם
שום הערה, זו עמדתכם גם מבחינת הייעוץ המשפטי, שכל הסעיפים, אף אחד מהם
איננו "נושא חדש"?

אייל לב ארי:

זו גם עמדתנו. שהנושאים שהוקראו, למעט הנושא שחבר הכנסת סלומינסקי חזר בו,
נושא "קבוצות רכישה", שכבר לא נמצא בפני הוועדה, אינם "נושאים חדשים".

היו"ר יריב לוין:

אינם "נושאים חדשים". מאה אחוז. חבר הכנסת פריג', בבקשה.

עיסאווי פריג':

אני מסתכל על עצמי וכשאני קורא את הרשימה של הנושאים שמוצעים כאן, ושאתה
אומר שזה חלק בלתי נפרד מהחוק, לשם הדגמה, האם נגיד בסעיף 1 שאני בא לדירה
מוטבת ומשנה אותה מ-140 מ"ר ל-150 מ"ר, זה לא "נושא חדש"? זה לא מהותי? זה
לא מדבר? אז מה בדיוק ההגדרה?

היו"ר יריב לוין:

לא, יש הבדל. אני אומר לך, חבר הכנסת פריג', יש הבדל. השאלה אם עניין הוא
"נושא חדש" או לא, אין לה נגיעה לשאלת המהותיות. יכול להיות שינוי מאוד
מהותי, מאוד דרמטי. השאלה היא האם אותו עניין שבו עוסקים הוא חלק ממכלול
הנושאים שמופיעים בהצעת החוק ונדונים במסגרתה. זה המדד, ולא משהו אחר.

ניסן סלומינסקי:

אני רק אסביר. הייתה הצעת החוק הבסיסית. אני שיניתי אותה והנחתי על שולחן
הוועדה הצעה שעליה דנו, וכל מה שמופיע בהצעה הזאת זה הצעה, וכל הנושאים
האלה הופיעו שם, כלומר זה לא "נושא חדש".

ולכן, זה הבסיס. כמו הוראת שעה, לדוגמה – הופיע מהתחלה. אחרי שהיו סיכומים
עם האוצר וכולי, אני הנחתי הצעה לדיון בוועדה, ואלה לא "נושאים חדשים"
להצעה שהנחתי. כולם מופיעים.

עיסאווי פריג':

אם אלה לא "נושאים חדשים", מה אנחנו עושים כאן? הרי יש ייעוץ משפטי.

היו"ר יריב לוין:

לא, לא, חבר הכנסת פריג', יש תקנון לכנסת, והתקנון קובע שיכול חבר כנסת
להעלות את הטענה, יושב-ראש הוועדה מעביר בפנייתו את הטענות האלה אלינו,
ואנחנו צריכים להכריע בהן - -

ארבל אסטרחן:

מחויב.

היו"ר יריב לוין:

- - גם אם על פניו ברור שהטענה היא אבסורדית ואין לה בסיס.

ניסן סלומינסקי:

אתה לא זוכר שהיועצים המשפטיים אמרו שזה לא שייך, זה לא "נושא חדש", זה
מופיע – הנה הנייר לפניכם – אבל מאחר שהתקנון אומר שכן, אמרנו: יאללה,
שיעבור, יעבור, אבל כולם מופיעים בהצעת החוק שהונחה על שולחן הוועדה, שעליה
היו הדיונים. לכן, זה לא "נושא חדש" בכלל.

עיסאווי פריג':

זה המהות של הדיון, האם זה חדש או לא חדש, כי יש לנו רשימת הסתייגויות שם.

היו"ר יריב לוין:

לא, לא, חבר הכנסת פריג'. עוד פעם, אני רוצה לעשות הבחנה. הדיון כאן הוא
דיון במהותו פוליטי, בשורה התחתונה, כי אומר לך הייעוץ המשפטי ואומר לך
יושב-ראש ועדת הכספים – נדמה לי שקשה גם להתווכח אתם – שאין פה בעצם
"נושאים חדשים", אבל יש כאן הליך טכני שהתקנון מאפשר, ובמסגרתו הוא אפשר
לעכב את ההצבעה בוועדת הכספים עד להכרעת ועדת הכנסת בטענות ל"נושא חדש".

אין לזה אגב נגיעה להסתייגויות. גם אם ייקבע כאן שלא מדובר ב"נושאים
חדשים", והוועדה יכולה לדון בהם, בוודאי שמורה לך הזכות להגיש את
הסתייגויותיך בהתאם להליך שיתקיים שם.

עיסאווי פריג':

לא, על-פי החוק לא. אם זה לא "נושא חדש" אני לא יכול.

היו"ר יריב לוין:

לא. להיפך. התהליך הוא הפוך. אם זה "נושא חדש", הנושא לא יכול להיות חלק
מהחוק בוועדת הכספים ולכן ממילא גם אי אפשר להסתייג ממנו כי הוא לא חלק
מהחוק. אם נקבע שזה איננו "נושא חדש", הנושא הזה חוזר למגרש של ועדת
הכספים - -

ניסן סלומינסקי:

ואז תוכל להסתייג, אם עדיין לא הסתייגו. יש נושאים שכבר הסתייגו מהם.

היו"ר יריב לוין:

- - ושם תוכל להגיש הסתייגויות, על-פי הדרך שבה מנהל יושב-ראש ועדת הכספים
במסגרת הסמכות שלו את הדיון.

משה גפני:

אדוני היושב-ראש, על מה שאמרת עכשיו יש לנו הסתייגות. אנחנו סבורים אחרת.

היו"ר יריב לוין:

לא, זה בסדר. יש לכם הסתייגות ואתם טוענים שחלק מהדברים הם בכל זאת "נושאים
חדשים", זה בסדר גמור, מותר לכם.

משה גפני:

מכיוון שאנחנו כמעט משוכנעים שוועדת הכנסת תאשר את מה שאמרנו שזה "נושא
חדש", אז אני לא מעלה את זה כרגע.

היו"ר יריב לוין:

גפני, אני לא בוחן כליות ולב, אני לא בא להעלות ומאיזה נימוקים.

משה גפני:

לא. אם ועדת הכנסת תחליט שזה לא "נושא חדש", זה יחזור לוועדת הכספים. יש
לנו הסתייגות לגבי ההסתייגויות שאנחנו יכולים להגיש ב"נושאים החדשים". נביע
את עמדתנו.

היו"ר יריב לוין:

זה לא פה. זה שם.

משה גפני:

בסדר. שלא יישמע כאילו שתיקה כהודיה.

היו"ר יריב לוין:

לא, לא.

משה גפני:

רק משפט אחד אני רוצה לומר. מה שאמר יושב-ראש ועדת הכספים – שאני מאוד מכבד
אותו – אני לא מסכים לחלוטין שאנחנו באופוזיציה ניצלנו כל פרצה. ממש לא.
עשינו את עבודתנו, מה שחשבנו - - -

ניסן סלומינסקי:

לא, שיבחתי אתכם. לא, אתה רוצה להגיד שישנם כאלה שלא חשבת עליהם.

משה גפני:

אני לא רוצה את השבח הזה. אנחנו עבדנו.

היו"ר יריב לוין:

חבר הכנסת גפני, יש לי בשבילך עסקה, נקל את העניינים. אנחנו צריכים בעוד
ארבע דקות לרדת, ואני ממילא לא אוריד את הזמן שאתה מדבר עכשיו מהזמן שיהיה
לך אחר כך.

משה גפני:

טוב, אז נדבר אחר כך.

ניסן סלומינסקי:

לא, אולי הוא יוותר על הזמן.

משה גפני:

לא, לא הולך לוותר.

היו"ר יריב לוין:

לא, לא, הוא לא יוותר על הזמן.

משה גפני:

שום דבר, לא הולך לוותר.

היו"ר יריב לוין:

אז אין צורך בהשקעת מאמץ.

ניסן סלומינסקי:

אצלך לא מקובל? אפשר להצביע עכשיו ואחר כך כל אחד יסביר - - -

משה גפני:

אדוני יושב-ראש ועדת הכספים, מכיוון שאמרת את זה, אז אני רוצה לומר משפט
אחד שלא במסגרת הזמן שלי.

ניסן סלומינסקי:

לפרוטוקול, תכתבו שזה נאמר בצחוק.

משה גפני:

אני פעם ראשונה שומע שיושב-ראש הוועדה אומר שהוא נגד החוק. הוא נגד החוק.

עיסאווי פריג':

נכנסת לפוליטיקה החדשה.

משה גפני:

לא. פעם ראשונה שאני שומע שיושב-ראש ועדה אומר על חוק מהותי, שהוא נגד החוק
והוא נלחם להעביר אותו.

עיסאווי פריג':

אתה נכנסת לפוליטיקה החדשה.

היו"ר יריב לוין:

רבותי, תודה רבה.

קריאות:

- - -

היו"ר יריב לוין:

אני קובע שהישיבה תחודש בשעה 13:15, אלא אם יתברר שלא הסתיימו ההצבעות
בוועדת החוקה עד אז, ואז תהיה דחייה. תהיה הודעה מאתי. הישיבה היא ב-13:15;
אם היא לא תתקיים ב-13:15, תקבלו הודעה.

יצחק כהן:

אתה יכול לעשות משהו אחר. אתה יכול להחליט שאלה "נושאים חדשים" - - -

עיסאווי פריג':

גמרנו.

היו"ר יריב לוין:

חבר הכנסת כהן, אני לא יכול כי אני לא חוטף הצבעות, לא לכיוון הזה ולא
לשני.

תודה רבה, הישיבה נעולה.

הישיבה ננעלה בשעה 13:05.
