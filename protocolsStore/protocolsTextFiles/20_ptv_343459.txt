הכנסת העשרים

מושב שני

פרוטוקול מס' 134

מישיבת ועדת הכנסת

יום שלישי, ח' בסיון התשע"ו (14 ביוני 2016), שעה 12:45

סדר היום:

1. מינוי סגנים ליושב ראש הכנסת

2. הוצאות כספיות פרטיות של חברי הכנסת לקידום מעמדם או עניין מטעמם בתקופה
שאינה פריימריס.

נכחו:

חברי הוועדה:

יואב קיש – היו"ר

דוד ביטן

איילת נחמיאס ורבין

אלעזר שטרן

חברי הכנסת:

עבדאללה אבו מערוף

זוהיר בהלול

נאווה בוקר

יהודה גליק

לרשימת השדלנים שנכחו בדיון – ראו בקישור זה.

ייעוץ משפטי:

היועץ המשפטי לכנסת איל ינון

ארבל אסטרחן

מנהלת הוועדה:

אתי בן יוסף

רישום פרלמנטרי:

רמי בן שמעון

1. מינוי סגנים ליושב ראש הכנסת

היו"ר יואב קיש:

שלום לכולם. אני פותח את הישיבה. אני מצטער על העיכוב. היה פה דיון שהתמשך,
כפי שראיתם, אז נתנו להם עוד כמה דקות. אבל אני חושב שהעניין הזה של נושא
הזמנים וסוף דיון באולם הזה צריך לחשוב עליו. זה קורה כל פעם.

אני לא יודע מי אחראי על הסדר הזה שיוצא על הדקה. צריך לתת 10 דקות
התארגנות, להפסיק את הדיונים ב-12:20 ולהתחיל ב-12:30 ואז לא נהיה
בסיטואציה שמתעכבים. אני מתנצל בפני כל מי שהמתין פה קצת.

יש לנו שני נושאים על סדר-היום. אנחנו נתחיל דווקא בנושא השני: מינוי סגן
ליושב-ראש הכנסת, סגנית במקרה שלנו. יש המלצה למינוי סגנית ליושב-ראש
הכנסת. ועדת הכנסת החליטה להמליץ לכנסת לבחור בחברת הכנסת נאווה בוקר לכהן
כסגנית יושב-ראש הכנסת מטעם סיעת הליכוד החל מיום 14.6.2016 שזה ח' בסיוון
ועד ליום ז' בסיוון, זה 1.6.2016.

ארבל אסטרחן:

מיום הבחירה. מיום שהכנסת תבחר. אם זה יהיה היום – אז מהיום.

היו"ר יואב קיש:

זה מהיום, כן. החל מהיום שזה יעלה למליאה להצבעה.

היועץ המשפטי לכנסת איל ינון:

אתה קראת "הוועדה החליטה" - - -

היו"ר יואב קיש:

המלצה למינוי סגנית ליושב-ראש - - -

ארבל אסטרחן:

עכשיו היא מחליטה.

היועץ המשפטי לכנסת איל ינון:

עכשיו היא מחליטה.

היו"ר יואב קיש:

עכשיו אנחנו מחליטים. זו המלצה של החלטה.

נאווה, את רוצה להגיד כמה מילים או שפשוט נצביע?

נאוה בוקר (הליכוד):

תודה רבה על האמון שאתם נותנים בי.

היו"ר יואב קיש:

זה באמת אמון של סיעת הליכוד. כולנו יודעים שהיו בחירות אתמול בין שני
מועמדים ונאווה היא זו שקיבלה את אמון הסיעה ואנחנו מגישים את זה להצבעה.
מי בעד? נאווה, את גם יכולה להצביע כליכוד. אלעזר, יש לכם נציג, אתה יכול
להצביע בשבילו, אם אתה רוצה.

אלעזר שטרן (יש עתיד):

אני אצביע - - -

היו"ר יואב קיש:

איך שאתה רוצה. אתה הנציג, אתה חבר הוועדה. מי נגד? מי נמנע?

הצבעה

בעד – רוב

נגד – אין

נמנעים – מיעוט

הצעת הוועדה נתקבלה.

היו"ר יואב קיש:

אלעזר שטרן נמנע.

ארבל אסטרחן:

כדאי לציין שזו פקיעה אוטומטית בתאריך שציינת לא צריך - - -

היו"ר יואב קיש:

הפקיעה היא אוטומטית, כפי ששונתה החקיקה בנושא. זה מאחורינו.

2. הוצאות כספיות פרטיות של חברי הכנסת לקידום מעמדם או עניין מטעמם בתקופה
שאינה פריימריס

היו"ר יואב קיש:

נעבור לנושא השני. הנושא השני בסדר-היום זה הוצאות כספיות פרטיות של חברי
הכנסת לקידום מעמדם או עניין מטעמם בתקופה שאינה פריימריז.

אני רוצה לחדד את הנושא. אנחנו בדקנו ותכף נשמע גם את הייעוץ המשפטי, האם
על חבר כנסת יש מגבלה כלשהי על שימוש בכספו הפרטי במידה וזה לא פריימריז.
ברור שבפריימריז מבקר המדינה גם עורך ביקורת, גם יש הנחיות ברורות שכוללות
גם כספים אישיים שיכולים להחליף כספי תרומות. ניתן גם לגייס תרומות.

דרך אגב, כספי תרומות ניתן לגייס למשך כל הכהונה אבל להשתמש בהם רק בתקופת
פריימריז. אסור לגייס - -

אלעזר שטרן (יש עתיד):

וגם לפריימריז.

היו"ר יואב קיש:

ולפריימריז, כמובן.

- - אסור לגייס כספים ולהשתמש בהם שלא לפריימריז ושלא בתקופת הפריימריז. זה
מוסדר. הנושא שתכך נשמע את סקירת היועץ המשפטי עליו הוא מה ההגבלות החלות,
אם בכלל, על כספם הפרטי של חברי הכנסת בעניין זה.

אני מציע שלפני שנתחיל את התייחסויות חברי הכנסת, נשמע את היועץ המשפטי.
בבקשה.

היועץ המשפטי לכנסת איל ינון:

אדוני היושב-ראש, חברי הוועדה הנכבדים, השאלה העומדת בפנינו היא האם רשאי
חבר כנסת לממן מכיסו הפרטי פעילות פוליטית שוטפת שהוא מקיים שלא בתקופת
הבחירות והאם יש מגבלות כלשהן בעניין זה.

לא ניתן להתייחס לשאלה זו בלי רקע קצר בסוגיית מימון פעילות פוליטית.
בהסדרת סוגיית מימון פעילות פוליטית ניסה המחוקק להתמודד עם שתי תכליות
עיקריות – האחת, מניעת שחיתות שלטונית וקניית נבחרי ציבור באמצעות תרומות,
והשנייה יצירת כללים שוויוניים ככל הניתן בין המתמודדים.

האיזון שאליו הגיע המחוקק בתיקון חשוב ומשמעותי לחוק המפלגות שנעשה בשנת
2008, הוא שמצד אחד מותר לחברי כנסת ולמועמדים לכנסת לגייס תרומות בכל עת,
אך מצד שני הוגבלו סכום התרומה הבודדת שאדם רשאי לתרום, הסך הכולל של
התרומות והתקופה והמטרה שלשמן ניתן להוציא את כספי התרומות, וגם נקבעה חובת
דיווח על כל תרומה שהתקבלה לצורכי פריימריז.

אשר לתכלית השנייה של שוויון בין המועמדים, נקודת האיזון שבה בחר המחוקק
היא בראש ובראשונה הגבלת סכום התרומות וההוצאות, ובהתייחס לחברי כנסת
ולמועמדים היכולים ורוצים להשקיע מכספם הפרטי, נקבע במפורש כי אלה יוכלו
לתרום לעצמם אף מעבר לתרומה הבודדת שניתן לקבל מאדם אחר, אבל עד לסך
התרומות הכולל. בכך הושג שוויון ביחס להוצאה הכוללת שיכול מועמד או חבר
כנסת להוציא לצורכי פריימריז.

לצד הוראה זו חשוב לציין כי גם בנוגע לתרומה למפלגה – לא למועד אלא למפלגה
– קבע המחוקק מגבלות נוקשות אף יותר, כך למשל אדם רשאי לתרום למפלגה בשנה
עד 1,000 שקלים בלבד, ובשנת בחירות עד 2,300 ש"ח. אחד מתפקידיו של מבקר
המדינה הוא לבדוק האם מפלגה קיבלה תרומות החורגות מהגבלות אלה.

בהקשר זה יכולה להישאל השאלה האם קמפיין של חבר כנסת שקורא להתפקד למפלגה
כדי להגדיל את בסיס תומכיה ותומכיו שלו, מהווה לכאורה תרומה אסורה למפלגה,
או שמא יש לראות בכך פעילות פוליטית שוטפת ולגיטימית של חבר הכנסת שאינה
עולה כדי תרומה למפלגה. בכך, כאמור, אם עולה שאלה כזו, מי שאמור להכריע הוא
מבקר המדינה.

אשר להוצאות של חבר כנסת עבור פעילות פוליטית שוטפת שלו, כלומר לא הוצאות
לצורכי פריימריז, המחוקק מצא לנכון באותו תיקון משנת 2008 לאסור לחלוטין על
חבר כנסת לגייס תרומות ולהוציא כספי תרומות לטובת פעילות פוליטית שוטפת
שכזו. אני חוזר ואומר, המחוקק מצא לנכון משנת 2008 לאסור לחלוטין על חבר
כנסת לגייס תרומות ולהוציא כספי תרומות לטובת פעילות פוליטית שוטפת.

התפיסה העקרונית שבבסיס האיסור היא כי לצורך פעילות שוטפת מעמידה הכנסת
לרשות חברי הכנסת לשכה, יועצים פרלמנטריים, תקציב פעילות שנתי המכונה תקציב
הקשר עם הציבור, רכב וכמובן כל הכלים הפרלמנטריים העומדים לרשותו לצורך
קידום פעילותו.

עם זאת, המחוקק לא הסדיר באופן ישיר ובמפורש את השאלה המתחדדת כעת – האם
מותר לאדם לעשות שימוש בכספו הפרטי, לא בכספי תרומות, כי בכספי תמורות
אמרנו שיש איסור מפורש החל מ-2008. האם מותר לו היום לעשות שימוש בכספו
הפרטי, להבדיל מכספים שגויסו כתרומות מאחרים, לצורך פעילותו הפוליטית
השוטפת - -

אלעזר שטרן (יש עתיד):

רגע. אתה לא ענית על זה קודם, איל?

היועץ המשפטי לכנסת איל ינון:

רגע.

- - ומכיוון שסוגיה זו לא הוסדרה במפורש נשאלת השאלה האם שימוש בהון עצמי
של חבר כנסת לטובת פעילותו הפוליטית השוטפת היא אסורה או שמה היא מותרת.

דוד ביטן (הליכוד):

אז איך הם יעשו כנס, אם זה - - -

היועץ המשפטי לכנסת איל ינון:

אני אסביר.

דוד ביטן (הליכוד):

המבקר יעשה לנו?

היועץ המשפטי לכנסת איל ינון:

אני תכף אסביר את - - -

איילת נחמיאס ורבין (המחנה הציוני):

- - -

דוד ביטן (הליכוד):

אסור לעשות כנס, תרומות את לא יכולה, כסף פרטי את לא יכולה – איך תעשי?

היועץ המשפטי לכנסת איל ינון:

חבר הכנסת ביטן, אני מבקש, אם יורשה לי, אני אסיים ואז יהיו שאלות כי כך זה
קוטע את הרצף של הדברים ואת ההסברים.

אלעזר שטרן (יש עתיד):

אתה יכול - - -

דוד ביטן (הליכוד):

אם אתה לא יכול, אז אתה לא יכול.

אלעזר שטרן (יש עתיד):

מה שהמפלגה מקבלת.

היועץ המשפטי לכנסת איל ינון:

לא, לא. תכף אני אגע במה שדוד העלה.

היו"ר יואב קיש:

בואו ניתן רגע ליועץ המשפטי לסיים ואז - - -

היועץ המשפטי לכנסת איל ינון:

נכון לעכשיו התשובה לשאלה הזו אינה ברורה. היות ואם הדבר אסור יכול להיות
שמדובר באיסור פלילי ובהפרה של הנחיות מבקר המדינה, אינני סבור כי נכון
יהיה שאני, היועץ המשפטי לכנסת, שלא מופקד על אכיפת הדין הפלילי או על
הנחיות מבקר המדינה, אשיב על כך, כאשר בעלי הסמכות, היועץ המשפטי לממשלה
ומבקר המדינה למיטב ידיעתי טרם גיבשו את עמדתם בסוגיה זו. נראה לי שאם
הוועדה תרצה להיכנס לעובי הקורה ולהסדיר את הנושא, חשוב קודם לשמוע את
עמדתם של היועץ ושל מבקר המדינה ביחס למצב המשפטי הקיים.

כאן המקום לציין – פה אני מתייחס למה שהעלה חבר הכנסת ביטן – שלאורך השנים,
כשעלו שאלות בעניין זה היה מדובר בהוצאות קטנות יחסית. למשל, אם חבר כנסת
הוציא מכספו הפרטי לטובת קיום מפגשים פוליטיים בביתו, כיבוד לכנס פוליטי,
הרמת כוסית לחג, תשלום לנהג, תשלום לסטייליסט, לסטייליסטית, שכירת משרד
בסכום הגבוה מזה שהכנסת משלמת, והדוגמאות רבות לאורך השנים, אבל הן כולן
היו דוגמאות של הוצאות קטנות יחסית ,קופה קטנה. ככלל הגישה היתה שאין לאסור
על חברי הכנסת להוציא מכספם על הוצאות מסוג זה או לחייבם לדווח על כך.

האם יש מקום לשינוי הגישה? האם זה עניין של גובה הסכומים? נראה כי בפני
ועדת הכנסת עומדות מספר אפשרויות:

האחת – להשאיר את המצב הקיים בו אין התייחסות מפורשת למימון עצמי של פעילות
פוליטית שוטפת, ולשמוע את עמדת היועץ והמבקר בנוגע לפרשנותם למצב הקיים.

השנייה – לתקן את החוק ולקבוע איסור מוחלט על שימוש בכסף פרטי לטובת פעילות
פוליטית שוטפת, בדומה לאיסור הקיים היום על שימוש בכספי תורמים לטובת
פעילות פוליטית שוטפת. ספק בעיני אם פתרון זה של איסור מוחלט הוא אפשרי,
ולו מן הבחינה המעשית, וכאן אני מתחבר למה שאמר חבר הכנסת ביטן.

השלישית – שקיפות: לתקן את החוק ולקבוע כי אמנם מותר להשתמש בכסף פרטי
לצורכי פעילות פוליטית שוטפת, ללא הגבלה, אבל מעל לסכום מסוים יחויב חבר
הכנסת בשקיפות ובדיווח על גובה ההוצאה ומהותה.

הרביעית – הטלת מגבלות לצד פיקוח ובקרה: לתקן את החוק ולקבוע כי חבר הכנסת
יוגבל הן בסכומים שאותם הוא רשאי להוציא מכיסו לצורכי פעילות פוליטית שוטפת
והן במטרות שלשמן מותרת ההוצאה. לצד הגבלות אלה יהיה צורך לקבוע מנגנון
פיקוח, אולי של מבקר המדינה, וסנקציות על מי שיפר את החוק.

בדיון שכזה, אם הוועדה תרצה להיכנס אליו, על הוועדה יהיה לאזן בין התכליות
השונות, כאשר מצד אחד יש לקחת בחשבון שהתכלית של מניעת שחיתות שלטונית
וקניית חבר כנסת אינה מתקיימת במקרה של תרומה עצמית. אך מצד שני, התכלית של
יצירת שוויון בין חברי הכנסת עלולה להיפגע, במיוחד אם מדובר בסכומים
גדולים.

היו"ר יואב קיש:

תודה. אני חייב להגיד שאני לא בכיוון של להטיל מגבלות או להחיל חוקים
בעניין שיפריעו. הבר היחידי שלי מאוד מפריע זה נושא השקיפות. אני אשמח מאוד
אם החברים גם יתייחסו לנושא השקיפות.

איילת נחמיאס ורבין (המחנה הציוני):

זה עובד גם בצד שלכם, אני מקווה.

היו"ר יואב קיש:

לא. רק בצד שלכם.

איילת נחמיאס ורבין (המחנה הציוני):

אני רוצה לוודא.

היו"ר יואב קיש:

רק בצד שלכם. מה שברור מאליו. ברור מאליו.

דוד ביטן (הליכוד):

- - - זה גם לא לטובתכם.

היו"ר יואב קיש:

אני ממש לא התייחסתי לצד כזה או אחר ואם מישהו לא הבין את דברי, הם נאמרו
בסרקזם מסוים. כמובן שמדובר שזה יהיה חותך לכל חברי הכנסת.

בבקשה, דוד ביטן.

דוד ביטן (הליכוד):

קודם כל, התייחסתי לזה בעבר, ביררתי, רציתי לעשות תיקונים לחוק בכל מה
שקשור להתייחסות לעניין הזה, כולל בתקופת הפריימריז. נאמר לי שזה בסמכות
ועדת חוקה ולכן לא נכנסתי לזה באותו שלב אבל אנחנו לא נוותר בעניין הזה.
יהיו תיקונים לחוק, גם כל מיני דברים שלא קשורים לעניין. צריך קצת לפשט את
התהליכים - - -

איילת נחמיאס ורבין (המחנה הציוני):

מה למשל?

דוד ביטן (הליכוד):

כמו למשל נושא של תרומות. בארצות הברית חברות יכולות לתרום והעיקר שתהיה
שקיפות, שהציבור יידע מזה. פה הכול אוסרים וח"כים הולכים עם אזיקים כמעט
ולא יכולים לעשות שום דבר, לא בתקופת הפריימריז ולא לפניה.

לא יעלה על הדעת שאנחנו לא נוכל לעשות כנסים כאלה ואחרים ועוד לממן מכספנו
וגם יגידו לנו שזה בלתי אפשרי. המערכת מנסה לשעבד את הפוליטיקאים באופן שהם
לא יכולים לזוז, באופן מוחלט. לא מוצא חן בעיני העניין ולכן אני רוצה לעשות
מספר תיקונים.

התיקון הכי חשוב שאני רוצה לעשות זה לא לטובת אף מפלגה: בתקופת הפריימריז,
אתם יודעים ש-80,000 שקל בחודש המפלגות מקבלות על חשבון חברי הכנסת. זה
הולך לפעילות רק של המפלגה, זה הולך רק לפעילות של הבחירות ואחר כך גם
גומרים בגירעונות. 80,000 שקל לחודש.

עבדאללה אבו מערוף (הרשימה המשותפת):

- - -

איילת נחמיאס ורבין (המחנה הציוני):

על כל חבר כנסת, עבדאללה - - -

דוד ביטן (הליכוד):

על כל חבר כנסת. כמעט מיליון שקל מימון מפלגות. חבר כנסת לא נהנה מזה בכלל.
מצד שני, בתקופת הפריימריז אנחנו חייבים לגייס תרומות מכיוון שאנחנו לא
עשירים, מה לעשות, והתוצאה היא שנוצר מצב של קשר הון-שלטון וזה לא מוצא חן
בעיני.

לכן אני חושב שחלק מכספי המימון של המפלגות בחודשים של הפריימריז יבואו
מהמפלגות לח"כים.

היועץ המשפטי לכנסת איל ינון:

אבל אז אתה יוצר חוסר שוויון.

דוד ביטן (הליכוד):

אי-שוויון. אני מודע לזה ואני אסביר לך - - -

איילת נחמיאס ורבין (המחנה הציוני):

- - -

היועץ המשפטי לכנסת איל ינון:

- - - כאן נקודת המוצא היא לטובת חברי הכנסת. מה שמציע חבר הכנסת ביטן זה
גם להעביר להם כספים - - -

דוד ביטן (הליכוד):

לא. להעביר להם מחצית - - -

אלעזר שטרן (יש עתיד):

באיזה שוויון אתה פוגע?

דוד ביטן (הליכוד):

אני אסביר.

היו"ר יואב קיש:

אני רוצה שנשמע את ההצעה של חבר הכנסת ביטן. בבקשה.

דוד ביטן (הליכוד):

הטענה הזאת של השוויון לא קשורה לזה ואני אסביר למה. אני לא אומר 100%, אני
אומר שאם הליכוד, למשל, לפי מספר המתפקדים תקרת ההוצאה היא 400,000 אז
מחצית תבוא ממימון מפלגות ומחצית נצטרך לגייס.

אני אומר את זה כי, ראשית, אנחנו נצטרך לגייס פחות תרומות ואז הקשר
הון-שלטון יהיה הרבה פחות ממה שהוא היום והדבר השני, אם אני אתן לכולם אז
כולם יגישו מועמדות רק בשביל לקבל את הכסף, לכן זה דבר לא הגיוני. פתאום
תראה בליכוד 2,000 מועמדים ובבית היהודי 1,000 מועמדים רק בשביל לקבל את
הכסף ולכן זה לא בא בחשבון.

מכיוון שהכסף מגיע בגלל הח"כים ובגלל שהח"כים יושבים מול החברות הגדולות
באמת, אז עדיף לתת את זה לח"כים. צריך להעביר את החוק הזה ב-61 מנדטים על
מנת שלא - - -

היו"ר יואב קיש:

מה עם המפלגות שאין להן פריימריז? זה לא - - -

דוד ביטן (הליכוד):

הם לא צריכים לקבל. ברור שלא. אם אין פריימריז, הוא לא צריך - - -

היועץ המשפטי לכנסת איל ינון:

הוא מדבר עכשיו על פריימריז - - - הוא מדבר על נושא אחר - - -

דוד ביטן (הליכוד):

לכן אני אומר שיש לי עוד תיקונים - - - ראש בראש עם ראש המפלגה שלי כי הם
מעדיפים שכל הכסף ילך למפלגה.

היועץ המשפטי לכנסת איל ינון:

לכל המפלגות לא רק למפלגה - - -

דוד ביטן (הליכוד):

לא. לשלושה יש פריימריז.

איילת נחמיאס ורבין (המחנה הציוני):

דוד, אנחנו אוהבים שאתה הולך ראש בראש עם - - -

דוד ביטן (הליכוד):

אבל אני חושב שזה הגון, אני חושב שזה פחות צורך להשיג תרומות - - -

היו"ר יואב קיש:

מה דעתך לגבי שקיפות בנושא כספים?

דוד ביטן (הליכוד):

שקיפות – אני בעד. אין ויכוח בכלל. אני אומר שאם אנחנו צריכים לתקן את החוק
בנושא של ההוצאות לפני הפריימריז וזה אחד הדברים שאני גם רוצה לתקן, אז
נעשה את זה. יש המון-המון תיקונים שאנחנו חייבים לעשות.

יש עוד דוגמה: בתקופת פריימריז היה לך גירעון עד זמן מסוים של, נגיד,
40,000 שקל וגייסת תרומות יום אחרי, אז זה נחשב לפעם הבאה. אף אחד לא זוכר
את זה, כשהוא מגייס תרומה יוצא לו ריג'קט, אומרים לו: רגע, אתה הפרת את
הנוהל. איזה נוהל? אתה אומר, אבל לא גייסתי יותר. לא. בגלל שגייסת ממנו עוד
1,000 שקל אחרי המועד הקובע אז פתאום אתה בחריגה.

יש פה דברים שגורמים להשתלטות של המערכת הפקידותית על הנבחרים בעניין הזה.
בסופו של דבר, אם תסתכלו, רוב החקירות - - -

היועץ המשפטי לכנסת איל ינון:

למה קשור למערכת הפקידותית בכלל? אתם קבעתם את - - -

דוד ביטן (הליכוד):

לא קבענו. אנחנו לא קבענו את הנהלים של מבקר המדינה, הוא הוציא נהלים. כתבו
שהוא יכול להוציא, אז הוא הוציא. אני אומר לך חד וחלק, יש הרבה דברים
שאנחנו צריכים לתקן והגיע הזמן שנתקן אותם לטובת הדמוקרטיה במדינת ישראל
ולטובת השקיפות במדינת ישראל.

אנחנו לא יכולים כל היום להיות תלויים בפקידות בעניין הזה. אתן לך דוגמה:
לפי הנוהל של מבקר המדינה אנחנו כל היום צריכים להתעסק אתו בפריימריז. מה
קורה? עכשיו יש לך תרומה, אתה חייב לדווח עליה באותו רגע.

איילת נחמיאס ורבין (המחנה הציוני):

תוך שלושה ימים.

דוד ביטן (הליכוד):

כל היום אנחנו מתעסקים אתו. יש לנו שבועיים פריימריז, אנחנו כל הזמן
מתעסקים עם - - -

היו"ר יואב קיש:

הוא צודק, זה נהיה באמת משימה מורכבת מאוד ומתסכלת.

איילת נחמיאס ורבין (המחנה הציוני):

אני לא חושבת שהתכוונת שהדיון הזה יעסוק - - -

דוד ביטן (הליכוד):

אני החלטתי שאני מדבר גם על הפריימריז, לא רק על מה שקורה - - -

היו"ר יואב קיש:

אני לא רוצה לקטוע אותו. אני חושב שהנושא חשוב.

דוד ביטן (הליכוד):

ברור. אין שום בעיה - - -

היועץ המשפטי לכנסת איל ינון:

זה בסמכות ועדת הכנסת, מה שהוא מדבר.

היו"ר יואב קיש:

אבל זה בסמכות ועדת חוקה הנושא הזה.

היועץ המשפטי לכנסת איל ינון:

הנושא שחבר הכנסת קיש מעלה הוא בסמכות ועדת הכנסת.

דוד ביטן (הליכוד):

מצוין. עוד יותר טוב.

היועץ המשפטי לכנסת איל ינון:

זה הסדרת - - -

דוד ביטן (הליכוד):

למה לא אמרתם לי? הייתי כבר מתקן - - -

היועץ המשפטי לכנסת איל ינון:

לא, לא - - -

היו"ר יואב קיש:

גם פריימריז זה בסמכות ועדת חוקה.

היועץ המשפטי לכנסת איל ינון:

זה לא מה שאתה דיברת עליו.

היו"ר יואב קיש:

אני אמרתי שלא - - -

דוד ביטן (הליכוד):

תרומות של ח"כים לא.

היו"ר יואב קיש:

ומה לגבי קבלת כספים - - -

היועץ המשפטי לכנסת איל ינון:

מה שהוגדר כנושא הדיון זה בסמכות ועדת הכנסת וזה להסדיר את האפשרות של חברי
כנסת מכהנים - - -

דוד ביטן (הליכוד):

מצוין. אז הנה יש לך עכשיו הזדמנות לחוקק חוק תוך שבוע.

איילת נחמיאס ורבין (המחנה הציוני):

אני רוצה שחברי כנסת - - - אני בעד, אני בעד, אבל זה גם עובד - - -

היו"ר יואב קיש:

- - - נחוקק חוק - - -

דוד ביטן (הליכוד):

אני אומר ששכנעת אותי, יש יושב-ראש, תחליט מה צריך לעשות ונקדם את זה. הכול
טוב ויפה. אבל לא יכול להיות מצב, לפי מה שאתה אומר, שיש לקונה בחוק ואנחנו
לא יכולים לעשות שום כנס. אם אני עכשיו רוצה לעשות כנס - - -

היועץ המשפטי לכנסת איל ינון:

לא אמרתי את זה.

דוד ביטן (הליכוד):

לא. אתה אומר לא ברור. עכשיו, מה זה "לא ברור"? אם אני רוצה לעשות כנס
עכשיו לפני המתפקדים ואני רוצה לשלם מכיסי, גם אני לא יכול? אז מתי אני
אעשה את הכנס? בעוד שנתיים אני אעשה, כשיהיו פריימריז?

היו"ר יואב קיש:

- - - החלטה על תרומות - - -

היועץ המשפטי לכנסת איל ינון:

מותר לחבר כנסת, לפי ההסדרים - -

דוד ביטן (הליכוד):

יש קצת גבול לכל דבר.

היועץ המשפטי לכנסת איל ינון:

- - שקבעו חברי הכנסת, לא הפקידים. קבעו חברי הכנסת בשנת 2008 בוועדת חוקה
ומליאת הכנסת אישרה. מותר לחברי כנסת כל עת לגייס תרומות. התרומות האלה
נכנסות לחשבון נפרד מיוחד ואפשר להוציא אותן אך ורק בתקופת פריימריז וצריך
לדווח עליהן און ליין כל הזמן לאתר של מבקר המדינה. זה ההסדר שאתם קבעתם.

דוד ביטן (הליכוד):

ואם אני רוצה לעשות כנס, אני אחכה לפריימריז?

היועץ המשפטי לכנסת איל ינון:

לדעתי כיועץ משפטי לכנסת, הוא הסדר ראוי, מאוזן ונכון שמאפשר לכם לגייס
כספים אבל דואג גם לשקיפות, גם לפיקוח וגם לבקרה. זה לגבי הפריימריז - - -

היו"ר יואב קיש:

זה בוועדת חוקה?

דוד ביטן (הליכוד):

לא. זה - - -

היועץ המשפטי לכנסת איל ינון:

פריימריז זה ועדת חוקה.

דוד ביטן (הליכוד):

אבל אם אתה אומר שאתה יכול לגייס תרומות ולהוציא אותן גם לפני הפריימריז,
זה בוועדה שלך.

היועץ המשפטי לכנסת איל ינון:

לגבי פעילות פוליטית שוטפת שזה מה שעומד פה לדיון נקבע במפורש באותו תיקון
גדול בשנת 2008 שאסור לחברי כנסת לגייס תרומות לפעילות פוליטית שוטפת כי
התפיסה הייתה שהממלכה, המדינה, נותנת לחברי כנסת - - -

דוד ביטן (הליכוד):

היא לא נותנת לח"כים - - -

איילת נחמיאס ורבין (המחנה הציוני):

אבל זה הגיוני - - -

היועץ המשפטי לכנסת איל ינון:

לא בכסף, לא בכסף - - -

דוד ביטן (הליכוד):

- - - אתה לא יכול להוציא לכנסים פוליטיים. הוא לא מאפשר לך.

היועץ המשפטי לכנסת איל ינון:

זה לא מדויק. הוא מאפשר לעשות הרמות כוסית - - -

דוד ביטן (הליכוד):

לא מאפשרים, לא נכון - - -

היועץ המשפטי לכנסת איל ינון:

הרמת כוסית זה כנס פוליטי.

היו"ר יואב קיש:

לא, הנה - - -

דוד ביטן (הליכוד):

לא, לא. אתה אומר - - -

איילת נחמיאס ורבין (המחנה הציוני):

אתה יכול לממן אותו בעצמך, אתה לא יכול לגייס עבורו תרומה.

היועץ המשפטי לכנסת איל ינון:

נכון.

דוד ביטן (הליכוד):

אבל אתם לא נותנים.

היועץ המשפטי לכנסת איל ינון:

זה לא נכון מה שאתה אומר. מיינתי במפורש שכשהיה מדובר בהוצאות קטנות יחסית,
ואלה הדברים שעלו עד היום - - -

דוד ביטן (הליכוד):

מה, 100 שקל לכיבוד?

היועץ המשפטי לכנסת איל ינון:

לא 100 שקל, יותר מ-100 שקל, אבל גם לא מאות אלפי שקלים ועשרות אלפי שקלים
- - -

היו"ר יואב קיש:

זה מהכיס הפרטי.

דוד ביטן (הליכוד):

אני רוצה להגיד לך שאני אוכל את הכיבוד הזה ב-100 שקל מהר ואז צריך לבדוק
אם בכלל היה כיבוד. איזו מין שיטה זו?

איילת נחמיאס ורבין (המחנה הציוני):

אצלך מה שחשוב זה שיהיו שקדי מרק.

היו"ר יואב קיש:

חברים, בואו נעשה סדר. צריך להבדיל - - -

דוד ביטן (הליכוד):

אני חייב ללכת לראש הממשלה אז - - -

היו"ר יואב קיש:

בהצלחה.

איילת נחמיאס ורבין (המחנה הציוני):

יופי.

דוד ביטן (הליכוד):

"מכבי" ראשון מגיעים אליו. אני הולך בשביל "מכבי" ראשון, לא בשביל ראש
הממשלה.

היועץ המשפטי לכנסת איל ינון:

מי שלא ראה את חבר הכנסת ביטן על הקווים במשחק – אני זכיתי לראות את זה,
אמנם מהיציע למעלה – עם הצעיף - - -

איילת נחמיאס ורבין (המחנה הציוני):

מזל שהוא לא בהרכב - - -

דוד ביטן (הליכוד):

נכון. ורזיתי 100 גרם ואכלתי את זה אחר כך.

היו"ר יואב קיש:

ומה עם התמונה עם כל הנצנצים? התמונה עם הזהב?

דוד ביטן (הליכוד):

ראש עירית ראשון רצה לעמוד במרכז ליד הצלחת. אני נמוך והוא נמוך - - - הם
ממהרים אז הם כיסו אותו בצל. אבל בלי קשר, כשמפרסמים את התמונה בעיתון שמים
כיתוב, נכון? איפה הכיתוב? באמצע. אני אומר לו: תעמוד בצד, יראו אותך.
באמצע מי יראה אותך?

אלעזר שטרן (יש עתיד):

אין לו את הניסיון - - -

היו"ר יואב קיש:

אבל דוד, עשית טעות אחת. אתה יודע מה הטעות? הצטלמת בפרופיל ולא בחזית - -
-

דוד ביטן (הליכוד):

ראית את הבטן?

איילת נחמיאס ורבין (המחנה הציוני):

אפשר לחזור לדיון?

היו"ר יואב קיש:

לענייננו: איילת עכשיו. היא ביקשה קודם. סדר הדוברים: חברת הכנסת איילת
נחמיאס ורבין ואחריה – אלעזר שטרן ועבדאללה.

איילת נחמיאס ורבין (המחנה הציוני):

אני לא חושבת שהדיון הזה התעתד – הנה, הוא ממשיך להפריע.

היו"ר יואב קיש:

ביטן, בחוץ. ביטן.

אלעזר שטרן (יש עתיד):

ביטן, לך לראש הממשלה.

יהודה גליק (הליכוד):

הנה כל העיתונים - - -

איילת נחמיאס ורבין (המחנה הציוני):

ביטן אמר ככה וככה - - -

דוד ביטן (הליכוד):

אני צריך לדווח ל"דה מרקר" ול"ידיעות".

איילת נחמיאס ורבין (המחנה הציוני):

איך קראתי לו כשהיינו בארצות הברית? היינו צריכים לתקן את השם של צביקה.

אלעזר שטרן (יש עתיד):

לפחות תשקרו.

איילת נחמיאס ורבין (המחנה הציוני):

לא. ביטן הוא לא אחד בפה ואחד בלב.

היו"ר יואב קיש:

בבקשה.

איילת נחמיאס ורבין (המחנה הציוני):

אני רוצה להגיד משהו בסיסי וחשוב על הפריימריז. אני לא זוכרת מי אמר,
ידידנו איל ינון היועץ המשפטי, הפריימריז אינם שוויוניים.

אלעזר שטרן (יש עתיד):

ברור.

איילת נחמיאס ורבין (המחנה הציוני):

אדוני היועץ המשפטי איל ינון, אנחנו צריכים לצאת מהעולם הזה. הפריימריז
אינם שוויוניים. אם שואלים אותי, זו אחת הבעיות הכי קשות בפריימריז, בין אם
מדובר באדם מאוד מפורסם שנכנס לפריימריז, בין אם מדובר באדם בעל משאבים
רבים ועודפים שנכנס לפריימריז – הפריימריז אינם שוויוניים.

שום חקיקה שאנחנו נעשה בעניין, חבר הכנסת קיש, כנראה לא תצליח לטפל בעניין
הזה של השוויוניות. אם שואלים אותי, לי יש עמדה מאוד מורכבת, חבר הכנסת קיש
מכיר אותה. עמדתי בעניין הפריימריז מאוד מאוד מורכבת.

בכל מקרה, אני לא בטוחה שזאת השיטה. יכול להיות שבמציאות שבה אנחנו חיים
היא השיטה העדיפה. לא יודעת. אני רוצה להגיד משהו בהתייחס למה שאמר - - -

אלעזר שטרן (יש עתיד):

עוד נדבר על זה.

איילת נחמיאס ורבין (המחנה הציוני):

אצלכם אנחנו יודעים שזו לא השיטה העדיפה, יקירי.

אלעזר שטרן (יש עתיד):

נכון.

איילת נחמיאס ורבין (המחנה הציוני):

צריך לעשות פריימריז אצל יאיר. אני מוכנה - - -

היו"ר יואב קיש:

יש להם התחייבות. עוד 12 שנים - - -

איילת נחמיאס ורבין (המחנה הציוני):

אני מוכנה להסכים עם חבר הכנסת שטרן שזה גם לא פשוט לעשות פריימריז אצל
יאיר לפיד.

אני רוצה לומר משהו לפני שאני מתייחסת לנושא הדיון עצמו. מה שאמר חבר הכנסת
ביטן על השלטון הפקידותי, זה באמת מאוד מורכב למלא אחר הנהלים. הפריימריז,
תמיד צריך לזכור, קורים מהר, אתה לא מוכן, כמו שאנחנו יודעים אסור לגייס
תרומות לפני שהודיעו על פריימריז.

היו"ר יואב קיש:

אתה יכול לגייס אבל לא להשתמש.

איילת נחמיאס ורבין (המחנה הציוני):

לא להשתמש בהן. בסדר. אבל בוא נאמר שלגייס תרומות כשאין עילה זה מאוד
מורכב, אנחנו רואים את זה גם בארצות הברית. אבל להכניס עכשיו חזרה ולמשוך
את עולם החברות – חברה כנסת ביטן דיבר על ארצות הברית, ארצות הברית שונה
מישראל. אגב, גם שם בעיני זורם יותר מדי כסף במערכת הפוליטית. כל
ה-Super-PACs האלה זה דבר מאוד מורכב.

היו"ר יואב קיש:

שם זו תופעה ברמות לעומת הארץ.

איילת נחמיאס ורבין (המחנה הציוני):

בסדר, אין מה לעשות. אנחנו מדינה קטנה. אתם יודעים שיש דרגות של הפרדה,
בישראל יש בקושי 2.5 דרגות של הפרדה. לכן אני אומרת שלמשוך את עולם
התאגידים בחזרה לתוך עולם הפריימריז שה דבר מסוכן מאוד וחלקלק, אני הייתי
נזהרת מאוד מהרעיון הזה.

אני חושבת שאולי יש דברים שצריך לטפל בהם בנושא הפריימריז כמו תרומות אחרי
מועד הפריימריז ודברים כאלה שהים יותר ניואנסים, לא בטוח שכסף שניתן אחרי
הפריימריז שווה פחות אבל צריך לזכור שאחרי שאדם נבחר בפריימריז, רוצים כבר
לעטוף אותו במשהו אחר ממה שהוא היה עטוף דקה לפני שהוא היה חבר כנסת
בפוטנציה. זה לא לגמרי מופרך.

היו"ר יואב קיש:

זה בפוטנציה. יש כאלה שהיו חברי כנסת וממשיכים.

איילת נחמיאס ורבין (המחנה הציוני):

אם אתם שואלים אותי האם אני מעדיפה להיות בידי הביורוקרטיה או בידי החברות
– אני בכל זאת אומרת שעדיף להיות בידי הביורוקרטיה הציבורית. אני מעדיפה
להיות בעולם הזה.

אחרי שאמרתי את כל זה, אני רוצה להגיד לך משהו בנושא שקיפות ההוצאות תוך
כדי התנהלות. לא עקצתי אותך באופן אישי אבל אנחנו חיים במציאות מאוד-מאוד
מתעתעת בנושא הזה של זרימת משאבים לתוך המערכת הפוליטית. זה מתחיל ב"ישראל
היום" וכלה בארנו מימרן. אני אומרת לך את זה עכשיו בלי להשתמש בזה - - -

היו"ר יואב קיש:

שמת את הפוקוס שלך מאוד ברור.

איילת נחמיאס ורבין (המחנה הציוני):

אני רוצה להגיד לך למה. אי אפשר להיות ציני או צבוע בזה. לכן גם שאלתי אותך
את זה. בואו תגידו שקיפות – זו שקיפות אמתית. כמו שאמרתי לך בנושא חוק
העמותות - - -

היו"ר יואב קיש:

מה הקשר? תכף תגידי לי שראש הממשלה בנימין נתניהו מוציא מכיסו ומשלם –
סליחה, אתם אומרים שאין לו כרטיס אשראי. אני לא יודע. אנחנו מדברים עכשיו
על הוצאות פרטיות של חברי כנסת ואת לוקחת את "ישראל היום", מה הקשר? תהי
עניינית.

איילת נחמיאס ורבין (המחנה הציוני):

אני לגמרי עניינית. אני אומרת את זה בצורה עניינית, אני לא צועקת - - -

היו"ר יואב קיש:

ארנו מימרן, הוא לא היה - - -

איילת נחמיאס ורבין (המחנה הציוני):

אם אני רוצה לעשות דרמה פוליטית, אני יודעת לעשות אותה. אני מנסה לא לעשות
דרמה פוליטית, אני מנסה לעשות את זה בצורה עניינית.

היו"ר יואב קיש:

בבקשה.

איילת נחמיאס ורבין (המחנה הציוני):

אני אומרת שכשאתם מדברים על הדבר הזה, צריך להסתכל גם על דברים אחרים, על
משאבים שבסופו של דבר הם בשימוש פוליטי של חבר כנסת מכהן, שמשאבים זרים של
אדם פרטי כמוהם כתרומה. זה מה שאני מנסה להגיד לך.

אני גוזרת גזירה שווה, יואב, בין הדברים שאתה מדבר עליהם לדברים האלה.
לצורך העניין, יועץ תקשורת שממומן על-ידי גורם חיצוני זו הוצאה פרטית של
ראש הממשלה לצורך העניין הזה. מישהו משלם אותה.

אז כשאתה אומר את הדברים האלה, אתה חייב – בגלל זה אני אומרת בלי טיפת
ציניות. אני אומרת שהשקיפות חייבת לעבוד באמת. אתה צריך להחליט שהיוזמה
הזאת - - -

היו"ר יואב קיש:

אני רוצה לשאול אותך שאלה. אני לא משתמש בדוגמת ראש הממשלה כמוך, אני משתמש
בדוגמה שלי. פעלתי להעביר חוק בכנסת ישראל, "חוק השתולים", שאחרי זה שונה
שמו ל"חוק הסוכן הזר" - - -

איילת נחמיאס ורבין (המחנה הציוני):

ונעזרת בכספי - - -

היו"ר יואב קיש:

לא הוצאתי שקל ולא נעזרתי באף שקל מכספי שלי.

איילת נחמיאס ורבין (המחנה הציוני):

לא הוצאת מכספך?

היו"ר יואב קיש:

לא הוצאתי שקל מכספי שלי. הנה, לשקיפות אני אומר פה: לא הוצאתי שקל.

איילת נחמיאס ורבין (המחנה הציוני):

אז כספם של "אם תרצו"?

היו"ר יואב קיש:

תני לי לסיים את הנושא. במקביל, הייתה זהות אינטרסים בהעברת החוק הזה גם
לעמותת "אם תרצו". אין אחזקות בעמותת "אם תרצו". האמת, אפילו גם לא תרמתי
אף פעם ל"אם תרצו" ואין לי שום שליטה ב"אם תרצו".

אבל הייתה אינטרסים בתפיסה של אותו חוק. יצאה "אם תרצו" בקמפיין שלא הייתי
מעורב בו, אפילו הסתייגתי ממנו באותה תקופה, אבל הוא עדיין הלך לכיוון של
קידום הצעת החוק שלי. לפי התפיסה שלך, זה כאילו קמפיין מכיסי הפרטי.

אני אומר: תבדילי. אם הייתי לוקח את הכסף ושם בילבורד מכספי שלי, את צודקת.
אני אומר שאי אפשר להשוות.

איילת נחמיאס ורבין (המחנה הציוני):

בוא ניקח דוגמה. אני עכשיו מאוד מוטרדת, יש לי חוק שאמור לעבור – ואני
מקווה שיעבור ביום ראשון – על הצללת גני משחקים. ארגון המלנומה מעוד מטרד
מהתרבות מקרי המלנומה במדינת ישראל – אתה ראית קמפיין על הדבר הזה? לא. הם
יעלו ב"פייסבוק" תמיכה.

היו"ר יואב קיש:

אז לצורך העניין אם הם היו עושים קמפיין – יש לך אחריות על זה?

איילת נחמיאס ורבין (המחנה הציוני):

לא. הכול עניין של פרופורציה, יואב. ואתה, כשאתה עשית – אני לא ידעתי על
הסיפור. זה בסוף גם עניין של פרופורציה. הרי את כל הדיון הזה אתה הבאת גם
בגלל הפרופורציה וההיקפים, נכון? לכן העליתי את "ישראל היום" כי זה בסוף
העניין של ההיקפים. אם אתה רוצה שקיפות - - -

היו"ר יואב קיש:

מה הקשר של "ישראל היום"? לא מצליח להבין אותך.

איילת נחמיאס ורבין (המחנה הציוני):

למה אתה לא מבין את זה?

היו"ר יואב קיש:

לא מבין אותך.

איילת נחמיאס ורבין (המחנה הציוני):

למה כשזה נוח לך - - -

היו"ר יואב קיש:

זה לא עיתון של ביבי. נקודה.

איילת נחמיאס ורבין (המחנה הציוני):

- - - זה מאוד ברור, זה מאוד ברור - - -

היו"ר יואב קיש:

תפסיקי כבר. זה לא הגיוני.

איילת נחמיאס ורבין (המחנה הציוני):

זו תפיסת עולם שממומנת על-ידי תורם מבחוץ. זו תפיסת עולם פרטית של, לצורך
העניין, 30 מנדטים בליכוד ואולי אם אתה רוצה נחבר לזה גם את - - -

היו"ר יואב קיש:

ו"ידיעות אחרונות" זו לא תפיסת עולם של מישהו אחר, נכון? "ידיעות אחרונות"
נקי לגמרי מאינטרסים, אין שום אינטרסים ב"ידיעות אחרונות".

איילת נחמיאס ורבין (המחנה הציוני):

לא אותו דבר.

היו"ר יואב קיש:

זה לא אותו דבר כי זה אומר ככה והוא אומר ככה. נו באמת, איילת, את נכנסת פה
למקום מאוד מסוכן.

אלעזר שטרן (יש עתיד):

- - - אפשר - - -

היו"ר יואב קיש:

רק אתן לחברת הכנסת ורבין לסיים.

אלעזר שטרן (יש עתיד):

תפסיקו את הוויכוח שלכם. תגידו לנו מה - - -

איילת נחמיאס ורבין (המחנה הציוני):

קודם כל, זה חלק מהדיון ולא קרה שום דבר דרמטי ואנחנו גם לא חייבים להסכים.

היו"ר יואב קיש:

הוא פשוט מרגיש מחוץ ללופ, זה הכול. מדברים על פריימריז.

אלעזר שטרן (יש עתיד):

שימותו הקנאים.

איילת נחמיאס ורבין (המחנה הציוני):

נכון, נכון. לא, שיחיו הקנאים, שיחיו הקנאים - - -

יהודה גליק (הליכוד):

חס ושלום, שיחיו כולם. אף אחד לא ימות. אל תאחלי לאנשים שימותו.

איילת נחמיאס ורבין (המחנה הציוני):

בדיוק. כיוון שאמרתי את עמדתי בנושא הפריימריז ובוודאי בחוסר השוויוניות
שלהם, אני רוצה לסכם ולומר, יואב, שזה קשור במידה מסוימת – אתה העלית את
חוק העמותות, אני לא הייתי מעלה בהקשר הזה את חוק העמותות.

אני רוצה להגיד לכם ששקיפות היא דבר שחייב לעבוד באופן-צדדי. כשאתם מביאים
את חוק העמותות, באופן עקרוני אין לי בעיה עם זה שאתה רוצה שתהיה שקיפות על
כסף זר שנכנס למערכת. אבל אני אומרת כסף זר, גם כסף זר פרטי ואני אמרתי
לך - - -

היו"ר יואב קיש:

- - - בוועדת חוקה בצורה עמוקה. אני לא אכנס לזה עכשיו. איילת, זה לא
רלוונטי. זה לא רלוונטי

איילת נחמיאס ורבין (המחנה הציוני):

תן לי סיים, זה המשפט האחרון שלי, תן לי לסיים אותו. אני אומרת שזה אותו
דבר. יואב, אתה חייב להקשיב למוזיקה. הכסף הפרטי הזר שנכנס למערכת כמוהו
כהוצאה פרטית, בין אם היא ממומנת מכיסו הפרטי של חבר הכנסת או מכיס של
מישהו אחר. זה מה שאני מנסה להגיד לך: שקיפות זה דבר שצריך להיות אמתי.

היו"ר יואב קיש:

אני מצטרף לדעתך בנושא תאגידים. אני חושב שהניתוק בין תרומות לפריימריז של
אנשים פרטיים ולחברות אני מקבל אותו כצודק ובעניין הזה אני מתנגד לדעתו של
ביטן. אני חושב שלא נכון להחזיר פנימה את החברות לתרומות לחברי כנסת. זה
אחד.

שתיים, לגבי נושא השקיפות ולגבי ההתייחסות שלך: אני חושב שיש פער עצום בין
כסף פרטי שחבר כנסת מוציא כיסו האישי לטובת קמפיין כזה או אחר לבין עמותה.
כמובן שאין פה נגיעה כמו למשל אם מישהו מקים עמותה בשביל החבר כנסת. אני
מדבר על ארגון עם אג'נדה מסוימת, המלנומה, בסדר?

המלחמה במלנומה היו רואים שאת מגישה הצעת חוק והיו אומרים: אנחנו עכשיו
מפרסמים כי זה מה שחשוב לנו. במקום הזה, בעיני זה לגיטימי במאה אחוז. וגם
אני לא יכול לשלוט על השקיפות. אבל שאת תוציאי מכספך – צריך אולי לחשוב על
סכום כי אני חושב שצריך להתייחס לאיזשהו סכום – ניקח לדוגמה חצי מיליון שקל
לקדם נושא בין שאם זה המועמדות שלך - - -

איילת נחמיאס ורבין (המחנה הציוני):

לכן אמרתי שזה הפרופורציות.

היו"ר יואב קיש:

על זה אני מדבר. אבל יש הבדל גדול אם זה יוצא מהכיס שלי או שמדובר בנושא
פוליטי שיש לו כל מיני גורמים מסביב.

איילת נחמיאס ורבין (המחנה הציוני):

גם כספים של אחרים זה מסוכן לא פחות יואב. זאת עמדתי.

היו"ר יואב קיש:

בבקשה, אלעזר.

אלעזר שטרן (יש עתיד):

אני חושב שהנושא של השקיפות, גם כשחבר כנסת מוציא מהכיס שלו, הוא קריטי.

היו"ר יואב קיש:

זאת אומרת, אתה תומך בו?

אלעזר שטרן (יש עתיד):

כן. חד-משמעית. אנחנו תמיד שוקלים פה דברים לפי כסף אבל יש לכל מיני אנשים
סיוע כתוצאה מהעבר שלהם: אתה טייס, אני אלוף והוא עשה כסף והוא עיתונאי. אז
ממילא אין - - -

היו"ר יואב קיש:

"הוא" זה לפיד? מי זה הוא?

אלעזר שטרן (יש עתיד):

לא משנה מי.

היו"ר יואב קיש:

אמרת עיתונאי.

אלעזר שטרן (יש עתיד):

אני אומר באמת - - -

היועץ המשפטי לכנסת איל ינון:

כל אחד מביא את הערך המוסף שלו.

אלעזר שטרן (יש עתיד):

לא רק שהוא מביא את הערך המוסף שלו. איזה רווחים הוא הרוויח בעבר שמשרתים
אותו לתוך הפוליטיקה? אחד עבד בתור עיתונאי ואחד עבד בתור טכנולוג,
ביזנסמן, והביא כסף. ולכן אני חושב שלנסות להגיד רק כסף אין לגמרי, זאת
אומרת שאתה לא יכול הביא שום דבר, לדעתי זה מוגזם.

היו"ר יואב קיש:

אני מסכים אתך.

אלעזר שטרן (יש עתיד):

יחד עם זאת, אני חושב שצריך לשים איזושהי מגבלה.

היו"ר יואב קיש:

שקיפות.

אלעזר שטרן (יש עתיד):

לא. אפילו הייתי הולך גם על שקיפות מסוימת. לתת לאנשים להביא. אני יודע שזה
קצת מורכב לנסות לקבוע את זה, אם אפשרי – אני לא בטוח שזה אפשרי - - -

היו"ר יואב קיש:

תראה, שקיפות אתה אומר נכון: אתה הייתה אלוף, ההוא היה עיתונאי, אני הייתי
טייס, ההוא עשה כסף – אבל אתה לא יודע מה הוא עושה עם הכסף. אז אני אומר
שאם לפחות הוא עושה עם הכסף, רק שידווח שהוא עושה, שיהיו לנו הפרופורציות
לדעת.

פה נכון לדבר על סכומים. אני חושב שעד סכום מסוים, לצורך העניין, ברמות
לא - - -

אלעזר שטרן (יש עתיד):

אני אומר - - -

היו"ר יואב קיש:

אבל אנחנו מדברים על מאות אלפי שקלים ואולי מיליוני שקלים – אני לא יודע
להגיד כי אין לי מושג – אני חושב שכדאי שנדע מזה.

אלעזר שטרן (יש עתיד):

אני חושב שהשקיפות היא מעל לכול. אתה שואל אותי עכשיו מה לקבוע? סתם נתתם
דוגמה? נגיד שלאותו חבר כנסת יש הרבה מאוד כסף וכל יום הוא תורם לעמותה
אחרת למזון לנזקקים וכתוב בעיתון שהוא נתן את הכסף. זה שווה יותר מכנס. אתה
תגיד לו מה לעשות עם הכסף שלו בגלל שהוא - - -

היו"ר יואב קיש:

לא. אני מסכים אתך.

אלעזר שטרן (יש עתיד):

יש מגבלות ליכולת שלך. על מה תגיד לו כשאתה לו מוציא את זה לפעילות
הפוליטית שלך? מה לא פוליטי? אני חושב שזה מאוד קשה יהיה לנו לקבוע את
הדברים האלה. לכן גם כאן אני חשוב שהשקיפות היא הדבר הכי חשוב ואני חושש
שאנחנו ניפול למלכודות וכל שנה נהיה פה בדיון אחר על מה מותר - - -

איילת נחמיאס ורבין (המחנה הציוני):

כמו סביב הנושאים של השכר, הוצאות - - -

היועץ המשפטי לכנסת איל ינון:

הערה לדבריו של חבר הכנסת שטרן. בעולם של שקיפות לא בטוח שאתם תקבעו
שתרומות מהסוג הזה מחויבות בכלל בדיווח כי יכול להיות שהוא יגיד: זו צדקה
שאני עושה.

היו"ר יואב קיש:

תרומה לא חייבת דיווח.

אלעזר שטרן (יש עתיד):

אני לא אומר שיהיה חייב. אני חושב שהוא ירצה לדווח.

היועץ המשפטי לכנסת איל ינון:

אם הוא רוצה לדווח על זה תקשורתית – זה סיפור אחר. לדווח על זה לאתר הכנסת
או למבקר המדינה זה גם סיפור אחר. השאלה אם אתם מטילים חובה, השאלה אם אתם
מגדירים את זה - - -

אלעזר שטרן (יש עתיד):

- - -

היועץ המשפטי לכנסת איל ינון:

ההגדרה באמת מאוד חשובה, מהי בכלל פעילות פוליטית?

אלעזר שטרן (יש עתיד):

נכון. זה לא ייפול בשום הגדרה פוליטית - - -

היועץ המשפטי לכנסת איל ינון:

ועדיין יהיה על זה דיבידנד פוליטי. בסדר, זה יכול להיות?

אלעזר שטרן (יש עתיד):

בדיוק, בדיוק. לכן אני חושב שהדברים מאוד בעייתיים ואני חושב שיכול להיות
שנגביל את סכום הנטו, אתה יודע, על העסקת אנשים, על כמות האנשים, לא משנה
מה. אם אתה עושה מגבלות כאלה שם, אולי תצליח לשרוד את זה, אחרת אנחנו נהיה
פה משטרה במקום שאני לא רוצה להיות בו.

אני חושב שזו לא פעם ראשונה שביטן צועק "כנסים, כנסים, כנסים". שני דברים:
אחד, יש היגיון בכך ואני תומך בזה שאם חבר כנסת רוצה לעשות כנסים
בפריימריז, שהמפלגה שלו תיקח מהתקציב שלה ותיתן לו חלק.

אין ספק שכשדוד ביטן שם שלט "מתמודד מספר 23, הליכוד" הליכוד מרוויח מזה.
כתוב הליכוד, יש שלטי חוצות של הליכוד – שהמפלגה תחליט כמה כנסים היא נותנת
לך. הרי גם ככה, כמו שנאמר פה כבר, יש פה איש-שוויון ביחס לשחקנים החדשים.

היועץ המשפטי לכנסת איל ינון:

אז אתה מגביר מאוד את האי-שוויון הזה. הוא קיים גם ככה כי הוא אינהרנטי
לעובדה שלחבר כנסת יש מקדמי פרסום ופלטפורמות שאין לאזרח מתמודד מהשורה.
אני לא בטוח שחבר הכנסת ביטן היה מציע את מה שהוא הציע לפני שנה וחצי כשהוא
היה מתמודד בפריימריז כשהוא אינו חבר כנסת. יכול להיות שהוא היה רואה בזה
פגיעה אדירה ביכולת שלו, בסיכויים שלו, לחדור את הדבר הזה.

היו"ר יואב קיש:

בוא לא נדבר בשמו.

היועץ המשפטי לכנסת איל ינון:

לא, הוא פשוט הציע את ההצעה.

איילת נחמיאס ורבין (המחנה הציוני):

אני נוטה להסכים אתך.

אלעזר שטרן (יש עתיד):

אני מסכים אתך - - -

היועץ המשפטי לכנסת איל ינון:

יש הטייה מסוימת באופן שבו מוצגים הדברים של מימון מפלגות. צריך להבין, זה
נוכן שהנוסחה הטכנית של מימון מפלגות קבעה שהמפלגה מקבלת בהתאם לגודלה,
קרי, כמה חברי כנסת יש לה, כמה היא מיוצגת בכנסת. אבל זה לא באמת שהמפלגה
מקבלת את זה עבור חבר הכנסת, עבור הפעילות של חבר הכנסת. זו נוסחה - - -

היו"ר יואב קיש:

אני לא רוצה עכשיו להיכנס לנושא הספציפי הזה.

אלעזר שטרן (יש עתיד):

אתה יודע מה, נגיד את זה הפוך - - -

היו"ר יואב קיש:

לא, סליחה, אלעזר.

אלעזר שטרן (יש עתיד):

אני לא אכנס לזה.

היו"ר יואב קיש:

אל תיכנס.

אלעזר שטרן (יש עתיד):

אמרתי את זה יותר לטובת הכנסים, אם צריך, שייקחו את הכספים לכנסים לאורך
הזמן משם ושחברי הכנסת לא יתעסקו בלגייס כספים גם בתוך הפעילות הפוליטית
שלהם לטובת - - -

איילת נחמיאס ורבין (המחנה הציוני):

אלעזר, אתה יכול להיות רגוע. אף אחר - - -

היו"ר יואב קיש:

זה ערוץ הכנסת? רק שאני אדע מי מצלם אותנו.

אתי בן יוסף:

לא. הם מהדוברות של הכנסת.

היו"ר יואב קיש:

דוברות? פעם ראשונה שאני רואה מישהי עומדת ככה עם מצלמה.

איילת נחמיאס ורבין (המחנה הציוני):

הם רגילים שזה דוברת של חברת כנסת מסוימת ואז - - -

אלעזר שטרן (יש עתיד):

הדבר הנוסף, מכיוון שכבר נאמר פה, אז אני מוכרח להתייחס: אני לא חושב
שהשיטה שלנו היא ה"רולס רויס" ביש עתיד אבל לפי התוצאות היא הרבה יותר טובה
מאשר השיטות - - -

איילת נחמיאס ורבין (המחנה הציוני):

אתה לא חייב. אתה לא חייב להעליב - - -

היו"ר יואב קיש:

דווקא לפי התוצאות אני חושב שאתה טועה, אבל לא משנה.

איילת נחמיאס ורבין (המחנה הציוני):

- - - לא באמת. אני מאוד מעריכה את הרשימה שלכם, אבל ברצינות, לא חעל חשבון
אחרים.

היו"ר יואב קיש:

כן, בבקשה. סיימת או שאתה רוצה דברי סיכום?

אלעזר שטרן (יש עתיד):

אני לא יודע מי דיבר על חשבון אחרים - - -

איילת נחמיאס ורבין (המחנה הציוני):

זה ככה נשמע - - -

היו"ר יואב קיש:

איילת, איילת. אלעזר, בבקשה. נעבור לעבדאללה.

אלעזר שטרן (יש עתיד):

אני אגיד יותר מזה, משפט אחרון - - -

היו"ר יואב קיש:

לסיכום.

אלעזר שטרן (יש עתיד):

לא סיכום. לא צריך סיכום בדברים האלה. אני כמובן חושב על חברות ועל מה
שנאמר פה אני מסכים אתך בהקשרים האלה. אני חושב שאין סיבה לחבר כנסת לערוך
כנסים אישיים בתוך המושבים. אם המפלגה רוצה, שתעשה - - -

היו"ר יואב קיש:

זה כי אין לך פריימריז.

איילת נחמיאס ורבין (המחנה הציוני):

אלעזר, סליחה שאני אומרת את זה - - -

היו"ר יואב קיש:

אתה יכול להגיד שמנקודת מבטך - - -

אלעזר שטרן (יש עתיד):

הלוואי והיית צודק.

אלעזר שטרן (יש עתיד):

אני כל שבוע, כל שבוע, הולך לכנסים. ליותר מאחד. אתם חושבים שאני משלם כסף
על זה? אני אומר שפעם שאתה מתחיל להוציא זה בבתים פרטיים, זה במתנ"סים - -
-

איילת נחמיאס ורבין (המחנה הציוני):

גם אנחנו עושים את זה. זה לא קשור, אלעזר.

אלעזר שטרן (יש עתיד):

מאה אחוז. למה כסף?

היו"ר יואב קיש:

מתנ"ס עולה כסף.

אלעזר שטרן (יש עתיד):

מזמינים אותך.

היועץ המשפטי לכנסת איל ינון:

הם צריכים ליזום?

איילת נחמיאס ורבין (המחנה הציוני):

טוב, אנחנו לא כולנו – סליחה, אפרופו פריימריז לא שוויוניים, אלעזר שטרן
היה אלוף בצבא. סליחה, אלעזר, אתה מביא אותי למקומות האלה. אני מציעה ככה:
אני לא מתנשאת מעל השיטה שלכם, אל תתנשא מעל השיטה שלנו שבהגדרה אמרתי שהיא
אי-שוויונית כי בשיטה שלנו במי שהיה אלוף בצבא בהגדרה יש יותר עניין במה
שיש לו להגיד מאשר באישה, לא משנה מה עשיתי בחיים, מול כל אישה שהייתה
מתמודדת מולו.

אני ראיתי את זה. שנים רואים את זה בליכוד, רואים את זה בכל מקום. אין לי
טרוניות על הדבר הזה. אמרתי שהפריימריז אינם שוויוניים. אני לא מבקרת את
השיטה שלכם כי אני מבינה את היתרונות - - -

אלעזר שטרן (יש עתיד):

- - - תמחק את כל ההתייחסויות. אין בעיה.

היו"ר יואב קיש:

בבקשה, עבדאללה.

עבדאללה אבו מערוף (הרשימה המשותפת):

אנחנו גולשים לוויכוח לא לעניין.

היו"ר יואב קיש:

בבקשה, עבדאללה.

איילת נחמיאס ורבין (המחנה הציוני):

גם ממפלגת פריימריז קשים.

עבדאללה אבו מערוף (הרשימה המשותפת):

אם לעניין, כבוד היושב-ראש, השיטה שלנו במפלגה שלנו אני חושב שהיא השיטה
הנכונה והטובה ביותר ואני לא אפרט. לא עניין של פריימריז - -

אלעזר שטרן (יש עתיד):

יכול להיות.

עבדאללה אבו מערוף (הרשימה המשותפת):

- - עניין של מועצה שבוחרת.

איילת נחמיאס ורבין (המחנה הציוני):

אנחנו העלינו אפשרות כזאת גם במפלגת העבודה.

עבדאללה אבו מערוף (הרשימה המשותפת):

קודם כל אנחנו נתמקד בעניין שכתוב כאן: כסף פרטי. זו הנקודה. היועץ המשפטי
שנתן לנו סקירה מאוד טובה, חוקית, על כל עניין הפריימריז ומימון מפלגות. מה
שיש לך עכשיו, עם כל המוגבלויות שלו –אני כמפלגה קטנה מוגבל – אבל בכל זאת
זה טוב ואני בעד השיטה הזאת עם כל המגבלות שלה ועם כל החוסרים שלה.

לבוא עכשיו ולשנות ולתת לחבר כנסת באופן פרטי שאכן ישתמש בכסף הפרטי שלו זה
יהיה לא הון ושלטון, זה יהיה דבר שהוא לא ייעשה - - -

היו"ר יואב קיש:

מה זה? זה מותר היום. זה מה שאומרים לך.

עבדאללה אבו מערוף (הרשימה המשותפת):

איפה מותר היום? איך מותר היום?

היו"ר יואב קיש:

לא בפריימריז. בתקופה רגילה מותר.

היועץ המשפטי לכנסת איל ינון:

לא. לא ברור. זה מה שלא ברור עד הסוף, בטח לא בהיקפים גדולים זה לא ברור.
בהיקפים קטנים - - -

עבדאללה אבו מערוף (הרשימה המשותפת):

- - - ודווקא הייתי רוצה שיהיה להיפך: אנחנו נגביל לא רק שקיפות, שלא יהיה
כדור שלג שאנחנו ניתן ליד באופן חוקתי - - -

אלעזר שטרן (יש עתיד):

- - - להתפלל

איילת נחמיאס ורבין (המחנה הציוני):

גם בשבילנו, בבקשה.

היו"ר יואב קיש:

איילת, בבקשה.

עבדאללה אבו מערוף (הרשימה המשותפת):

- - - שאכן הדבר ייעשה וייתן יד לזה. זה מובן, חבר הכנסת בא מאיזשהו מצב
סוציו-אקונומי מסוים. זה כסף פרטי. נדבר עוד פעם על "ישראל היום"? אפשר
לגייס כספים, זה כסף פרטי שלי. הצהרת הון או לא הצהרת הון, זה הכול בולשיט,
סליחה על הביטוי. כמה שאפשר לגייס כספים, זה כסף פרטי שלי מסבתא, מסבא,
מאח, מאחות.

לכן אני דווקא הייתי מצפה שיהיה להיפך: שנגביל לא הוצאת כספיות פרטיות, איך
להגביל את ההוצאות הכספיות הפרטיות ותהיה שקיפות ויהיה חוק שיגביל את
העניין הזה ולא ניתן לזה שקל אחד.

עכשיו השיטה שפועלים, הולכים לכנסים, משתתפים בכנסים, משתתפים בישיבות אבל
לא מוציאים כסף. מתי שנתחיל להוציא שקל אחד, אתה מוציא 100, מוציא 200,
מוציא 300, מוציא אלפים, מוציא מיליונים. מרוויח בלוטו מחר, אתה גם מוציא
את הכסף הזה. יש לך כנס אחד של 100 שקל, כנס אחר של ארוחות מפוארות. ואני
לא מדבר על תרומה של איזושהי עמותה.

איילת נחמיאס ורבין (המחנה הציוני):

אבל עבדאללה, אנחנו מדברים על תקופה - - -

עבדאללה אבו מערוף (הרשימה המשותפת):

בכל זאת. דווקא - - - הפריימריז זה רק תירוץ שיש תקופת פריימריז - - -

איילת נחמיאס ורבין (המחנה הציוני):

לא. לא. עבדאללה - - -

היו"ר יואב קיש:

לא ניכנס לפריימריז כי זה - - -

עבדאללה אבו מערוף (הרשימה המשותפת):

לא הפרעתי לכם לדבר. לכן דווקא לא בתקופת פריימריז אני אשקיע מיליון
שקל - - -

איילת נחמיאס ורבין (המחנה הציוני):

- - -

היו"ר יואב קיש:

איילת, איילת, תני לו לסיים.

עבדאללה אבו מערוף (הרשימה המשותפת):

סליחה, אני מאוד מבקש. 3 חודשים לפני הבחירות זה כסף פרטי שלי, אז השקעתי
אותו. לא אגיד זה לפריימריז, לא אתן לזה כותרת פריימריז. אתן לזה כותרת
אחרת. מה מדברים? זה בולשיט גם, סליחה, המילה פריימריז. הנה אנחנו רואים מה
הולך בארצות הברית - - -

היו"ר יואב קיש:

לגבי - - -

עבדאללה אבו מערוף (הרשימה המשותפת):

- - - אנחנו לא משווים. לכן אני הייתי רוצה בדיוק שזה יהיה מוגבל, שאנחנו
נקפיד על שקיפות, נקפיד שאסור להשתמש באף שקל פרטי מחבר הכנסת לפעילות שלו
הפוליטית.

היו"ר יואב קיש:

אני רוצה לעשות הבהרה אחת לגבי פריימריז. זה מוסדר מאוד בחוק ובמבקר המדינה
עם הגדרה מסודרת של התקופות. זה יוצא חודשיים לפני, כולל כספים. בעניין הזה
זה עובד אפילו מוגזם בעיני. הדרישות שכוללות בין השאר גם להביא רואה חשבון
על כל דבר וכל הוצא במחשב ומידי. זה נהיה טירוף – אתה מתעסק בזה במקום
בפריימריז שלך.

איילת נחמיאס ורבין (המחנה הציוני):

יואב, איך תפקח - - -

היו"ר יואב קיש:

בסדר, אבל צריך גם לשמור על פרופורציות. בסופו של דבר זה לא הגיוני. יכול
להיות שברמה מסוימת נפריד בין ח"כים מכהנים למועמדים שהם לא ח"כים. יש
בעיה. אני באתי כח"כ לא מכהן ונפלתי על מגוון עצום של מגבלות שאני עוד לא
הכרתי, עוד לא ידעתי. אני עברתי את זה ללא הערות, אבל מישהו שהוא לא מספיק
מסודר יכול - - -

איילת נחמיאס ורבין (המחנה הציוני):

אני עברתי את זה עם מסרגות ואני עדיין אומרת - - -

היו"ר יואב קיש:

אבל יש ח"כים שהיו מועמדים ולא סיימו. תפתחי את דוח מבקר המדינה ותראי כל
מיני הערות שבעיני חלקן זוטות, חלקן אולי משמעותיות – אנחנו צריכים לחשוב
על זה.

אני רוצה לסכם את הדיון: ראשית, גלשנו קצת לדבר על נושא הפריימריז. אני
חושב שעל נושא הפריימריז צריך לעשות חשיבה מחודשת. אני חושב שאנחנו נעשה את
זה ונעשה את זה באמת במפלגות שנוגעות בדבר וננסה לחשוב ולהגיע להסכמות
בעניין הזה כי למצב הנוכחי יש מצד אחד יתרונות ברורים ומצד שני גם הרבה
מאוד חסרונות וצריך לחשוב איך מתקנים אותם.

לגבי נושא הדיון: נושא הדיון הוא נושא הכספים הפרטיים ושימושם לחבר כנסת
מכהן שלא בתקופת פריימריז. שמענו פה דעות שונות, מהדעות שלך, חבר הכנסת אבו
מערוף, שאתה מדבר על זה שאסור וזה צריך להיות מוגבל, ומהדעות של חבר הכנסת
ביטן שאמר שזה צריך להיות פתוח לגמרי אבל עם שקיפות.

אני חושב שאנחנו צריכים לעשות מהלך של שקיפות בעניין הזה. בטח לפני שאנחנו
הולכים לאיזשהו מהלך של הגבלה. אני לא רואה לנכון כרגע לפחות שצריך להיכנס
להגבלות אבל הנושא של השקיפות הוא מאוד חשוב. אני הייתי דוחף לכיוון הזה.

חסרה לנו כמובן חוות הדעת של היועץ המשפטי לממשלה ושל מבקר המדינה. אני
מציע שאני יחד עם היועץ המשפטי של הוועדה נשב על איזשהו ניסוח שמדבר על
שקיפות בעניין הזה, נפנה גם למבקר המדינה וליועץ המשפט לממשלה ונתאם אתם
הגעה לוועדה ויחד נציג את זה עוד פעם עם הדעות שלהם ונראה אם אנחנו הולכים
להתקדם לכיוון של שינוי החקיקה בנושא.

עבדאללה אבו מערוף (הרשימה המשותפת):

עם הגבלה?

איילת נחמיאס ורבין (המחנה הציוני):

אני אשמח - - -

היו"ר יואב קיש:

לא בשלב הראשון הגבלה. אני חושב שזו תהיה טעות. אבל אנחנו נשמע את כל חברי
הוועדה וכשנגיע – נחליט.

איילת נחמיאס ורבין (המחנה הציוני):

אני אשמח גם להתייחסות לאלמנטים של השקיפות שאני ביקשתי כי אני חושבת שהם
לא פחות חשובים.

היו"ר יואב קיש:

כרגע אנחנו עוסקים - - -

היועץ המשפטי לכנסת איל ינון:

איילת, ביחס למה שאת העלית, מ-2008 אסור לקבל תרומות פרטיות, תרומות מאנשים
זרים, לטובת מימון פעילות פוליטית שוטפת שלך. כלומר, יש לזה תשובה בחוק.
אסור לקבל את זה.

היו"ר יואב קיש:

תודה רבה לכם. אני נועל את הישיבה.

הישיבה ננעלה בשעה 13:35.
