הכנסת השמונה-עשרה

נוסח לא מתוקן

מושב רביעי

פרוטוקול מס' 283

מישיבת ועדת הכנסת

יום שני, כ"א בסיון התשע"ב (11 ביוני 2012), שעה 10:30

סדר היום:

1. המלצה בדבר מינוי סגנים ליושב ראש הכנסת.

2. המלצה על מינוי יושבי ראש לוועדות הכנסת הקבועות והמיוחדות.

נכחו:

חברי הוועדה:

יריב לוין – היו"ר

רוברט אילטוב

זאב אלקין

עינת וילף

אברהם מיכאלי

מוזמנים:

ירדנה מלר-הורוביץ, מזכירת הכנסת

ייעוץ משפטי:

ארבל אסטרחן

מנהלת הוועדה:

אתי בן יוסף

קצרנית פרלמנטרית:

הדס צנוירט

המלצה על מינוי יושבי ראש לוועדות הכנסת הקבועות והמיוחדות.

היו"ר יריב לוין:

בוקר טוב, אני מתכבד לפתוח את הישיבה. הסעיף הראשון על סדר-היום: המלצה
בדבר מינוי יושבי ראש לוועדות הבאות: ועדת החינוך, התרבות והספורט והוועדה
המיוחדת לזכויות הילד. אדוני היושב-ראש הקואליציה, בבקשה.

זאב אלקין:

תודה רבה, אדוני היושב-ראש. אני מבקש להביא בפני ועדת הכנסת המלצה, להמליץ
על חילופי גברי בראשות שתי ועדות: ועדת החינוך והוועדה המיוחדת לזכויות
הילד. ההמלצה הזאת נובעת מתיאום של הסכם קואליציוני שלנו עם שתי סיעות –
במקרה הזה עם סיעת העצמאות ועם סיעת ישראל ביתנו, ובהתאם להמלצה הזו אני
מציע, כפי שעודכנתי על-ידי יושבת-ראש סיעת העצמאות, שהיא מועמדת לתפקיד
יושב-ראש ועדת החינוך מטעם סיעתה, אני ממליץ על חברת הכנסת עינת וילף
כמועמדת לתפקיד יושבת-ראש ועדת החינוך, ועודכנתי על-ידי יושב-ראש סיעת
ישראל ביתנו, שמועמדת מטעמם לתפקיד הוועדה המיוחדת לזכויות הילד, זאת חברת
הכנסת אורלי לוי אבקסיס. בהתאם לזה אני ממליץ לוועדת הכנסת להמליץ על
מינויה לתפקיד יושב-ראש.

היו"ר יריב לוין:

הערות? את כל דברי הפרידה מהיוצאים וההצלחה לנכנסים, נעשה במליאת כל אחת
מהוועדות הרלוונטיות.

אברהם מיכאלי:

זה הכול לפי סיכומים ישנים.

זאב אלקין:

כן. ההסכמים ידועים, חתומים, הונחו על שולחן הכנסת.

היו"ר יריב לוין:

ההסכמים מוקדמים, והליכוד היא סיעה שמקיימת את ההתחייבויות שלה.

מי בעד אישור ההמלצה בדבר החילופים בהתאם להודעתו של יו"ר הקואליציה?

הצבעה

בעד – פה אחד

ההמלצה אושרה.

היו"ר יריב לוין:

אושר פה אחד.

ביום רביעי הקרוב תהיינה ישיבות – בוועדה לזכויות הילד כעבור שבוע - ושם
נבצע את החילופים באופן רשמי וסופי.

המלצה בדבר מינוי סגנים ליושב ראש הכנסת.

היו"ר יריב לוין:

הנושא השני על סדר-היום: בחירת סגנים ליושב-ראש הכנסת, שגם הם מתחייבים
מכוח השינויים האלה.

מזכירת הכנסת ירדנה מלר הורוביץ:

הגיע מכתב ההתפטרות של חבר הכנסת אורי מקלב. אני שואלת, מבחינת התקנון,
צריך לחכות 48 שעות.

היו"ר יריב לוין:

נמליץ, ונאשר במליאה אחר כך.

רוברט אילטוב:

אורלי בדרך. היא צריכה גם כן להניח את המכתב.

זאב אלקין:

בהמשך לסיכומים שהיו לגבי שני תפקידי סגן יושב-ראש, ההתפטרות של חבר הכנסת
אורי מקלב נובעת מהעובדה שבזמנו חוקק חוק כאן בוועדת הכנסת, לתוספת שני
סגנים מעבר למכסה הרגילה - אחד לסיעות הקטנות באופוזיציה, אחד לסיעות
הקטנות בקואליציה. במסגרת הסיכומים המוקדמים שהיו, חבר הכנסת אורי מקלב
מתפטר, ומפנה את מקומו לחבר הכנסת זבולון אורלב – הוא מועמד, לפי מה
שהודיעו לי, של סיעת הבית היהודי.

היו"ר יריב לוין:

אני חושב שהוא שובר הקדנציה את השיא מבחינת מספר התפקידים.

זאב אלקין:

עד כמה שעודכנתי בזמנו על-ידי יושב-ראש סיעתו, הוא מועמד מטעם הסיעה לתפקיד
סגן יו"ר הכנסת, ובהתאם לזה אני ממליץ – כמובן, בכפוף לכניסה לתוקף של מכתב
ההתפטרות של חבר הכנסת מקלב בעוד 48 שעות, ובמקביל, לפי מה שעודכנתי על-ידי
יושב-ראש סיעת ישראל ביתנו, בדרך למזכירת הכנסת מכתב התפטרות של חברת הכנסת
אורלי לוי, שבדיוק מינינו אותה לתפקיד יושבת-ראש הוועדה לזכויות הילד, ואני
מבין שמועמדת להחליף אותה חברת הכנסת ליה שמטוב. בהתאם לזה אני ממליץ שנאשר
את שתי המועמדויות – כמובן, בכפוף להגשת המכתבים וכניסתם לתוקף בעוד 48
שעות ואישור המליאה. נדמה לי שזה גם דורש הצבעה במליאה.

אברהם מיכאלי:

למה מקלב לא מעביר את זה?

זאב אלקין:

כי הסיכום היה שזה לכל הסיעות יחד, לכן כרגע הוא מפנה את זה לחבר הכנסת
זבולון אורלב.

היו"ר יריב לוין:

מי בעד לאשר את ההמלצות בכפוף לקבלת וכניסת שני מכתבי ההתפטרות לתוקף?

הצבעה

בעד – פה אחד

ההמלצות אושרו.

היו"ר יריב לוין:

אושר פה אחד. במידה שמי מהמכתבים לא יגיע או יימשך חזרה, נביא את הנושא
מחדש לדיון על כל היבטיו וכל מרכיביו.

תודה רבה, הישיבה נעולה.

הישיבה ננעלה בשעה 10:50.
