הכנסת השבע-עשרה נוסח לא מתוקן

מושב שלישי

פרוטוקול מס' 181

מישיבת ועדת הכנסת

שהתקיימה ביום שני, ח' בטבת התשס"ח – 17 בדצמבר 2007 – בשעה 10:30

סדר היום:

1.  קביעת מסגרת הדיון להצעות להביע אי אמון בממשלה.

2.  קביעת מסגרת הדיון להחלטת הממשלה בהתאם לסעיף 31(ב) לחוק יסוד: הממשלה,
    להעביר לשר הבינוי והשיכון את הסמכות הנתונה לשר הפנים לפי פקודת
    העיריות ופקודת המועצות המקומיות, הנדרשת להכרעה בהמלצות ועדת החקירה
    שהוקמה לעניין שינוי תחומי שיפוט וקביעת חלוקת הכנסות באזור מישור
    רותם.

3.  סדרי הדיון בתקציב ובחוק ההסדרים, בקריאה השניה והשלישית.

4.  בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

    1.  הצעת חוק שירות המדינה (גמלאות) (תיקון – רציפות העסקה),
          התשס"ח-2007 (פ/3137/17), הצעת חה"כ צחי הנגבי.

    2.  הצעת חוק הכנסת (תיקון - הסדרת פעולתם של שדלנים (לוביסטים)),
          התשס"ח-2007 (פ/3130/17), הצעת חה"כ שלי יחימוביץ וגדעון סער.

5.  בקשת חה"כ דוד אזולאי לקיים רביזיה על החלטת ועדת הכנסת לקבוע כי ועדת
    הכספים תדון בהצעות חוק מס ערך מוסף (תיקון - פטור ממס במכירת תרופות
    מצילות חיים שאינן כלולות בסל הבריאות), התשס"ו-2006 - של חה"כ קולט
    אביטל וקב' חברי כנסת (פ/721/17); חה"כ עמירה דותן (פ/720/17); חה"כ
    רונית תירוש (פ/723/17); חה"כ סופה לנדבר וקבוצת חברי-הכנסת
    (פ/780/17); וחה"כ אורית נוקד (פ/233/17);

  ובקשתו להעברת הצעת חוק מס ערך מוסף (תיקון - פטור ממס במכירת תרופות
  מצילות חיים שאינן כלולות בסל הבריאות), התשס"ו-2006 (פ/722/17), מוועדת
  הכספים לדיון בוועדת העבודה, הרווחה והבריאות.

6.  קביעת ועדות לדיון בהצעות החוק הבאות:

    1.  הצעות חוק למניעת העסקה של עברייני מין במוסדות מסוימים
          (תיקון-עונשין), התשס"ו-2006, הצעת חה"כ יואל חסון (פ/402/17);
          הצעת חה"כ זבולון אורלב (פ/281/17).

    2.  הצעת חוק למניעת אלימות במשפחה (תיקון-חובת שמיעה בטרם דחית בקשה),
          התשס"ח-2007, הצעת חה"כ נאדיה חילו וגדעון סער (פ/3060/17).

7.  בקשת יושב-ראש ועדת הכלכלה חה"כ גלעד ארדן, להעברת הצעת חוק רשות
    השידור (תיקון – ביטול הפחתת שיעור האגרה)(הוראת שעה), התשס"ח-2007
    פ/3095 של חה"כ חיים אורון וקבוצת חברי כנסת – מוועדת הכלכלה לדיון
    בוועדת הכספים.

8.  בקשת הממשלה להקדמת הדיון בהצעות החוק הבאות, לפני הקריאה הראשונה:

  1. הצעת חוק לתיקון פקודת מס הכנסה (מס' 161), התשס"ח-2007

  2. הצעת חוק לתיקון פקודת מס הכנסה (מס' 162), התשס"ח-2007

נכחו:

חברי הוועדה:

דוד טל – היו"ר

קולט אביטל

יולי יואל אדלשטיין

חיים אורון

דוד אזולאי

רוברט אילטוב

זאב אלקין

אלי אפללו

אורי אריאל

מנחם בן-ששון

אליהו גבאי

זהבה גלאון

אלחנן גלזר

צחי הנגבי

נסים זאב

יצחק זיו

שלי יחימוביץ

יעקב מרגי

גדעון סער

מאיר פרוש

דוד רותם

משה שרוני

מוזמנים:

אייל ינון, מזכיר הכנסת

ירדנה מלר-הורביץ, סגנית מזכיר הכנסת

נאזם בדר, סגן מזכיר הכנסת

טלי דולן, יועצת משפטית, אגף הכנסות המדינה, משרד האוצר

ייעוץ משפטי: ארבל אסטרחן

מנהלת הוועדה: אתי בן-יוסף

רשמת פרלמנטרית: הדס צנוירט

 

  א. קביעת מסגרת הדיון להצעות להביע אי אמון בממשלה.

היו"ר דוד טל:

בוקר טוב, אני מתכבד לפתוח את הישיבה.

אנו מקבלים בברכה תלמידים מישיבת שעלי תורה. מישהו יכול לספר קצת על
הישיבה?

תלמיד:

הישיבה קמה לפני 13 שנה. הרב רפאל אסולין הוא ראש הישיבה, ואנו לומדים בה
את כל המקצועות.

היו"ר דוד טל:

ברוכים הבאים לכנסת ישראל.

  אנו עוברים לסדר היום. קביעת מסגרת הדיון להצעות להביע אי אמון בממשלה.
  נצביע על 3 דקות, 10 דקות.

מי בעד? מי נגד? מי נמנע? נקבע סדר יום של 3 דקות, 10 דקות.

  ב. קביעת מסגרת הדיון להחלטת הממשלה בהתאם לסעיף 31(ב) לחוק יסוד:
  הממשלה, להעביר לשר הבינוי והשיכון את הסמכות הנתונה לשר הפנים לפי פקודת
  העיריות ופקודת המועצות המקומיות, הנדרשת להכרעה בהמלצות ועדת החקירה
  שהוקמה לעניין שינוי תחומי שיפוט וקביעת חלוקת הכנסות באזור מישור רותם.

היו"ר דוד טל:

  קביעת מסגרת הדיון להחלטת הממשלה בהתאם לסעיף 31(ב) לחוק יסוד: הממשלה,

להעביר לשר הבינוי והשיכון את הסמכות הנתונה לשר הפנים לפי פקודת העיריות
ופקודת המועצות המקומיות, הנדרשת להכרעה בהמלצות ועדת החקירה שהוקמה לעניין
שינוי תחומי שיפוט וקביעת חלוקת הכנסות באזור מישור רותם.

מסגרת דיון של 3 דקות זה בסדר, רבותיי? מי בעד? מי נגד? מי נמנע? תודה, זה
פרק הזמן שנקבע לדיון בנושא זה.

3.  
    סדרי הדיון בתקציב ובחוק ההסדרים, בקריאה השניה והשלישית.

היו"ר דוד טל:

  סדרי הדיון בתקציב ובחוק ההסדרים, בקריאה השניה והשלישית.

נדחה את זה משום שיש לנו חברי כנסת איסלאמים וחברי כנסת נוצרים.

גדעון סער:

בינתיים היה גם משהו בוועדת הכספים. אני מעדכן אותך.

היו"ר דוד טל:

אני לא יודע מזה. אשר על כן סדרי הדיון שרצינו לדון בהם היום, נעביר אותם
למחר. אם ירצה השם, נסכם את זה מחר, על דעת חברי הכנסת המוסלמים ועל דעת
חברי הכנסת הנוצרים.

4.  
    בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

  הצעת חוק הכנסת (תיקון - הסדרת פעולתם של שדלנים (לוביסטים)),
  התשס"ח-2007 (פ/3130/17), הצעת חה"כ שלי יחימוביץ וגדעון סער.

היו"ר דוד טל:

בקשות חברי הכנסת להקדמת הדיון בהצעות החוק הבאות, לפני הקריאה הטרומית:
הצעת חוק הכנסת (תיקון - הסדרת פעולתם של שדלנים (לוביסטים)), התשס"ח-2007
(פ/3130/17), הצעת חה"כ שלי יחימוביץ וגדעון סער.

חבר הכנסת סער, בבקשה.

גדעון סער:

ברגע זה אין כל מניעה על אישור הפטור מכיוון שהממשלה שדנה באמצעות ועדת
שרים לחקיקה אתמול בהצעת החוק גם הודיעה על תמיכה בהצעה. מאחר שכך, ואותם
45 ימים בדרך כלל ניתנים על מנת לאפשר שהות לממשלה כדי לגבש עמדתה, ועמדתה
זו גובשה והיא חיובית, אני מציע- -

נסים זאב:

כדי שהממשלה תגבש עמדה - בשביל זה צריך 45 יום?

היו"ר דוד טל:

חבר הכנסת אפללו, יש לך השגות?

אלי אפללו:

לא.

נסים זאב:

מה יש בחוק הזה?

גדעון סער:

כאשר הגשנו את הבקשה, אמרתי, וזה היה לפני אישור הממשלה, שכל מי שמסתובב
בימים אלה במסדרונות הכנסת ובוועדות הכלכליות – כלומר בימים אלה של תקציב
המדינה וחוק ההסדרים – מבין את הדחיפות בהצעת החוק.

היו"ר דוד טל:

התכוונתי כבר לפני חודש וחצי להעלות את הנושא הזה לדיון יזום מבחינת הוועדה
הזו כדי לדון בכל הנושא הזה. ראוי ונכון שייקבעו פה סדרים לגבי מיהו
לוביסט, באילו תנאים הוא מקבל את האישורים וכן הלאה. בינתיים, היות שהיתה
לנו מלאכה רבה ולא הגענו לנושא הזה, הקדימו אותנו חברי הכנסת יחימוביץ וסער
בהנחת הצעת חוק. אני חושב שזה משתלב, נלביש להצעת החוק הזו את מה שחברי
הכנסת חושבים. אני לא רואה בזה פגם, להפך - צריך להסדיר את זה, ויפה שעה
אחת קודם. חברת הכנסת יחימוביץ, יש לך מה לומר?

שלי יחימוביץ:

כן. ראשית, נכון שהצעת החוק הזו היתה אמורה להיחקק כבר לפני זמן רב, בגלל
פריצת כל מסגרת הגיונית של עניין הלוביסטים, אבל מוטב מאוחר מאשר בכלל לא
ועוד יותר מוטב בזמן הדיונים על חוק ההסדרים. בזמן שהיה דיון על עניין
הפעימה בשכר המינימום, למשל, לא ראינו ולו לוביסט אחד בחדר הדיונים. לעומת
זאת, בכל סעיף שנוגע לאינטרסים של אנשים שיש להם ממון רב, אנו רואים שהחדר
הומה לוביסטים. אני לא רוצה לנמק ערכית את ההצעה הזו פה, יש לי נימוקים
רחבי יריעה גם אידיאולוגית וגם מעשית, אך חשוב מאוד שדווקא בתקופה של
ההצבעות על חוק ההסדרים ששם באים לידי ביטוי ומתערבבים זה בזה האינטרסים של
הציבור הרחב מול האינטרסים של בעלי ההון ובעלי הכוח המיוצגים בידי הרבה
מאוד לוביסטים שהציבור הרחב לא יכול להרשות אותם לעצמו, ראוי שדווקא בתקופה
הספציפית הזו יעבור החוק הזה בקריאה טרומית כדי לשמש תמרור אזהרה בפני
הלוביסטים שמסתובבים כאן.

אלי אפללו:

אני חושב שהתיקון שמביאים החברים, להסדיר סוף סוף את הנושא הזה, זה דבר
נכון, רק אני חולק קצת על חברתי חברת הכנסת יחימוביץ שקושרת את זה עם
איגודים כאלה ואחרים. זה לא לעניין, כי ראיתי שגם במקומות כאלה, היו גם
לוביסטים שבאו, אפילו היום מארגון הפוליו – אני חושב שזה לא התכלית של
העניין. אבל על התכלית של הסדרת הנושא – על זה אני מברך.

היו"ר דוד טל:

לא כל דבר שמביאה האופוזיציה - צריך להתנגד לה. יש נושאים שיש קונצנזוס
לגביהם והם לטובת כלל הציבור ולטובת הבית הזה.

אני מעלה את זה להצבעה. מי בעד? מי נגד? מי נמנע? אושר.

4.  
    בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

  הצעת חוק שירות המדינה (גמלאות) (תיקון – רציפות העסקה), התשס"ח-2007
  (פ/3137/17), הצעת חה"כ צחי הנגבי.

היו"ר דוד טל:

  בקשות חברי הכנסת להקדמת הדיון בהצעות החוק הבאות, לפני הקריאה הטרומית:
  הצעת

חוק שירות המדינה (גמלאות) (תיקון – רציפות העסקה), התשס"ח-2007
(פ/3137/17), הצעת חה"כ צחי הנגבי.

צחי הנגבי:

בעוד פחות מתשעים ימים אמורות להיכנס לתוקפן תקנות שמסדירות שינוי ארגוני
באופן העסקת כוח אדם בשירות הביטחון הכללי. החוק שהוגש על ידי למעשה הוגש
על ידי בשם הוועדה ובשם כלל משרדי הממשלה כדי להאיץ את התהליך שיאפשר לכך
שכאשר התקנות האלה נכנסות לתוקפן לא תיפגע הזכאות של עובדי השב"כ שיעברו
לעבוד בצורות העסקה אחרות, הזכאות לפנסיה תקציבית. זה בסיס החוק. המטרה
שלנו היא לגמור את הליכי החקיקה כך שיסתיימו לפני שהתקנות ייכנסו לתוקפן.
לכן אנו מבקשים פטור מחובת הנחה להצעת החוק שמונחת בפניכם.

היו"ר דוד טל:

מי בעד פטור מחובת הנחה? מי נגד? מי נמנע? אושר.

7.  
    בקשת יושב-ראש ועדת הכלכלה חה"כ גלעד ארדן, להעברת הצעת חוק רשות
    השידור (תיקון – ביטול הפחתת שיעור האגרה)(הוראת שעה), התשס"ח-2007
    פ/3095 של חה"כ חיים אורון וקבוצת חברי כנסת – מוועדת הכלכלה לדיון
    בוועדת הכספים.

היו"ר דוד טל:

  בקשת יושב-ראש ועדת הכלכלה חה"כ גלעד ארדן, להעברת הצעת חוק רשות השידור
  (תיקון

– ביטול הפחתת שיעור האגרה)(הוראת שעה), התשס"ח-2007 פ/3095 של חה"כ חיים
אורון וקבוצת חברי כנסת – מוועדת הכלכלה לדיון בוועדת הכספים.

חיים אורון, בבקשה.

חיים אורון:

מדובר בפנייה של חבר הכנסת גלעד ארדן להעביר הצעת חוק רשות שידור, שעניינה
הקפאת הורדת אגרת הטלוויזיה והרדיו בהמשך, בשנת 2008 כהוראת שעה. ההצעה הזו
מוסכמת על הממשלה, מוסכמת על קבוצה של חברי כנסת שמנסים להציל את השידור
הציבורי. אני מבין שזה קצת תפוח לוהט. כנראה שהיו צריכים שאני אביא אותו.

גדעון סער:

אנו מוכנים להשאיר את זה בוועדת הכלכלה.

חיים אורון:

לי אין בעיה שישאירו את זה בכל ועדה. יושב ראש ועדת הכלכלה ביקש להעביר את
זה לוועדת הכספים.

היו"ר דוד טל:

היועצת המשפטית, בבקשה.

ארבל אסטרחן:

בעבר אמנם היו מקרים שהחוק הזה נדון בוועדת הכספים אבל ב-11 השנים האחרונות
כל התיקונים לחוק רשות השידור לא היו בכספים, רובם היו בכלכלה. הנושא של
הפחתת האגרה שאותו מבקשת הצעת החוק עכשיו לתקן נדון במסגרת חוק ההסדרים
ב-2003 בוועדה משותפת: כלכלה כספים בראשות כלכלה.

היו"ר דוד טל:

תודה. אני כשלעצמי חסיד השיטה שכל נושא יש לו האכסניה שלו, אבל היות
שהשולחן הזה הרבה מאוד פעמים העביר נושאים כאלה לכאן וגם לכאן, היו דברים
כבר בגו.

אלי אפללו:

ב-11השנים האחרונות זה נדון בוועדת הכלכלה וגם יושב ראש ועדת הכספים מבקש
להשאיר את זה שם, אני מבקש שזה יישאר בוועדת הכלכלה.

נסים זאב:

אני לא מבין, כמה תפוח האדמה הזה לוהט?

חיים אורון:

חבר הכנסת זאב לא תמים. יש כל מיני חברי כנסת שלא רוצים שיהיה רשום על שמם
שלא מורידים 5% מס, למרות שיש להם טיעון מאוד טוב, שצריך לקיים שידור
ציבורי, רק אין לו מקורות. אני מציע, וחבריי שותפים, ושותפים מפלגת העבודה,
והממשלה תומכת בהצעת החוק, ומצדי – אין לי בעיה להעביר אותו לוועדת כלכלה.
אני מתחיל להרגיש שלא רוצים להעביר את הצעת החוק ויצטרכו לתת דין וחשבון
למישהו, למה הממשלה בקול אחד רוצה שידור ציבורי ובקול אחר הורגת אותו.

יעקב מרגי:

יש לנו מצב בלתי אפשרי שיושב ראש הוועדה שאתה רוצה להעביר אליו לא רוצה
לקבל את זה בטענה צודקת. בדרך כלל אנו דנים במקרים ששני ראשי ועדות רבים על
נושא. אני חושב שצריך להשאיר את זה בוועדת הכלכלה, ושוועדת הכנסת תעקוב
אחרי תפקוד ועדת הכלכלה בנושא הזה, לא לתת לזה להימרח. אני מוכן להחליף את
היושב ראש לנושא הזה בוועדת הכלכלה.

גדעון סער:

השאלה העיקרית היא האם הכנסת רוצה לקדם את הצעת החוק או לא. הנחת המוצא שלי
היא שכן, כי עובדה שבקריאה טרומית היא אישרה את זה ברוב גדול. יחד עם זאת,
לעתים ליושבי ראש ועדה יש סדר יום או עמדות שונות, ועל כן הצעתי היא להעביר
את ההצעה לוועדת החינוך. אמנם הימים שהשר הממונה על רשות השידור היה שר
החינוך כבר חלפו, אך בראיית התכלית זה יבטיח את הסדר, אני חושב.

רוברט אילטוב:

אני זוכר איזו מלחמה היתה פה על הנושא של טלוויזיה דיגיטלית, שכולם אמרו
שזה ועדת כלכלה, וכל הנושא של טלוויזיה ותקשורת זה בוועדת הכלכלה ב-11
השנים האחרונות, אז בהסכמה של יושב ראש ועדת הכספים, כדי שלא יגידו שיושב
ראש ועדת הכספים שמשתייך לקואליציה הורס את החוק, אנו מבקשים להעביר את זה
לוועדת הכלכלה, כי יושב שם נציג של האופוזיציה והוא בטח יעביר את החוק ולא
יכשיל אותו.

נסים זאב:

לא השתכנעתי, מדוע יושבי הראש לא רוצים שהדיון יהיה אצלם.

היו"ר דוד טל:

תהיה מוכן להיות יושב ראש הוועדה?

נסים זאב:

ודאי.

הנושא הזה תמיד היה בוועדת הכלכלה. אין סיבה בעולם- -

היו"ר דוד טל:

ועדת הכנסת כבר העבירה נושאים לכל מיני ועדות ויהיה עוד מעט נושא שתראה
שהמקום שלו זה ועדת הכספים ואנו נרצה וגם אתה תרצה שנעביר את זה לוועדת
העבודה והרווחה.

נעבור להצבעה – כספים או כלכלה. חבר הכנסת אילטוב, אם חבר הכנסת אורון יהיה
מוכן להיות יושב ראש הוועדה הזו, זה בסדר מבחינתך?

רוברט אילטוב:

לא.

קריאה:

ועדה משותפת.

היו"ר דוד טל:

כנראה שהחוק מדיף ריח רע, ואף לא אחד מראשי הוועדות רוצים להתעסק בחוק הזה.
אשר על כן יש שלוש אפשרויות – ועדת כספים, ועדת כלכלה או ועדה משותפת של
ועדות הכספים והכלכלה.

גדעון סער:

לדעתי חינוך.

חיים אורון:

אנו ב-17 בדצמבר. אפשר להגיע למצב שאני מבין שחלק רוצים, שנעבור את ה-31
בדצמבר, האגרה תיפול ואז נקיים פה דיונים, ויעלו חברי כנסת על דוכן ויגידו
כמה השידור הציבורי חשוב. אני מציע שלא נברח מאחריות, ומי שרוצה להצביע
נגד, שירים יד נגד. זה הכל.

היו"ר דוד טל:

אנו מצביעים להעביר את זה לוועדת הכספים. מי בעד? 6. מי נגד? 10. נשאר
בוועדת הכלכלה.

מי בעד להעביר את זה לוועדת החינוך? 6. נשאר בוועדת הכלכלה.

8.  
    בקשת הממשלה להקדמת הדיון בהצעות החוק הבאות, לפני הקריאה הראשונה:

  1. הצעת חוק לתיקון פקודת מס הכנסה (מס' 161), התשס"ח-2007

  2. הצעת חוק לתיקון פקודת מס הכנסה (מס' 162), התשס"ח-2007

היו"ר דוד טל:

  בקשת הממשלה להקדמת הדיון בהצעות החוק הבאות, לפני הקריאה הראשונה:

  1. הצעת חוק לתיקון פקודת מס הכנסה (מס' 161), התשס"ח-2007

  2. הצעת חוק לתיקון פקודת מס הכנסה (מס' 162), התשס"ח-2007

גברתי, בבקשה.

טלי דולן:

בהוראת שעה שקבועה כרגע עד 31.12.07 נקבע שיעור מס של 20% לפיקדונות צמודי
מטבע זר או מדד. הוראת השעה הזו עומדת לפוג ב-31.12.07. אנו רוצים להפוך
אותה להוראה קבועה.

היו"ר דוד טל:

לא נכון להשאיר את זה גמיש?

טלי דולן:

זה אחרי הרבה מאוד התלבטויות בתוך משרד האוצר, מינהל הכנסות המדינה, רשות
המסים, הגענו למסקנה- -

היו"ר דוד טל:

לא תהיה רביזיה מחשבתית שאחרי שנחוקק חוק, תגידו שאתם רוצים לתקן את החוק?

טלי דולן:

רביזיה מחשבתית נעשתה, אנו חיים עם זה מ-1.1.06. אנו חושבים שמן הראוי
להפוך את הוראת השעה להוראת קבע.

נסים זאב:

זה נושא מהותי שמחייב דיון בוועדת הכספים.

טלי דולן:

אנו רוצים שזה יגיע מהר לוועדת הכספים.

יולי יואל אדלשטיין:

תמוה בעיניי למה אי אפשר היה להביא את זה לפני שבוע ואז לא לבקש פטור מחובת
הנחה.

טלי דולן:

היתה רביזיה מחשבתית, הבאנו תיקון בסוף שנת המס 2007. עשינו טעות בהתחלה
ומנהל רשות המסים ביקש בספטמבר 2007 לעשות תיקון רטרואקטיבי מ-1.1.06
והבטיח שבשלושת החודשים הבאים אנו נחשוב האם אנו רוצים להפוך את הוראת השעה
להוראת קבע. למעשה זה נולד לפני שלושה חודשים רטרואקטיבי ל-1.1.06.

היו"ר דוד טל:

חברי הכנסת יאמרו את דברם כשהחוק יהיה.

את מוכנה לומר כמה מילים על תיקון 162?

טלי דולן:

התיקון הנוסף דן במיסוי נאמנויות. בתיקון הזה אנו מביאים הרבה מאוד הקלות
לגבי מיסוי נאמנויות. יש פה החמרה אחת. במקרה מסוים אנו מוכנים שהנהנה
בנאמנות ולא הנאמן יגיש את הדוחות, אנו רוצים לעשות החמרה ולומר שאנו
מוכנים את המקרה הזה רק כשיש נהנה תושב ישראל. הנוסח היום לא ברור, יש פה
החמרה מסוימת.

היו"ר דוד טל:

אבל מדוע זה דחוף עכשיו?

טלי דולן:

כיוון שיש החמרה מסוימת, אנו רוצים שזה יחול בתחילת שנת המס 2008.

יעקב מרגי:

אני מתפלא על הממשלה שמביכה את עצמה כל שבוע בבקשות שונות ומשונות. הפטור
הוא ליומיים. מה יקרה אם יעבור בשבוע הבא? לא יקרה כלום.

אורי אריאל:

מתי אמור אדם, נניח אני משלם את המס לפי החוק החדש- -

טלי דולן:

יש ניכוי במקור.

אורי אריאל:

יש לי בקשה ליושב ראש; הוועדה לא תאשר את הפטור הזה, המשרד או הכנסת תעשה
דחייה בתשלום, כבר קרו דברים מעולם. אמר את זה קודמי - תחסכו לעצמכם, תחסכו
לנו.

היו"ר דוד טל:

מי בעד התיקון הראשון – פטור מחובת הנחה לתיקון הראשון? מי נגד? מי נמנע?
התקבל.

הפטור לסעיף 162, מי בעד? מי נגד? מי נמנע? גם הנושא הזה קיבל פטור. אני
מבקש ממך גברתי להעביר לממונים עליך את ההערות שנשמעו כאן. הן נכונות מאוד.
אי אפשר שפעם אחר פעם יהיה דבר כזה.

  ו.קביעת ועדות לדיון בהצעות החוק הבאות:

1.  הצעות חוק למניעת העסקה של עברייני מין במוסדות מסוימים
      (תיקון-עונשין), התשס"ו-2006, הצעת חה"כ יואל חסון (פ/402/17); הצעת
      חה"כ זבולון אורלב (פ/281/17).

היו"ר דוד טל:

  קביעת ועדות לדיון בהצעות החוק הבאות: הצעות חוק למניעת העסקה של עברייני
  מין

במוסדות מסוימים (תיקון-עונשין), התשס"ו-2006, הצעת חה"כ יואל חסון
(פ/402/17); הצעת חה"כ זבולון אורלב (פ/281/17).

בן-ששון, רצית לומר משהו בנושא?

מנחם בן-ששון:

כן, אנו סיימנו זה עתה עבודה שקדנית על הצעות חוק דומות בנושאים מהותיים.
אני מבקש שזה יהיה ועדת חוקה.

היו"ר דוד טל:

נשמעה הצעה להעביר לוועדת קידום מעמד האשה. הלשכה המשפטית קובעת שוועדת
חוקה זו האכסניה לצורך העניין. מי בעד ועדת חוקה? מי בעד ועדת מעמד האשה?
אם כן זה יעבור לוועדת חוקה.

  ו.קביעת ועדות לדיון בהצעות החוק הבאות:

1.  הצעת חוק למניעת אלימות במשפחה (תיקון-חובת שמיעה בטרם דחית בקשה),
    התשס"ח-2007, הצעת חה"כ נאדיה חילו וגדעון סער (פ/3060/17).

היו"ר דוד טל:

נושא זה יורד מסדר היום.

5.  
    בקשת חה"כ דוד אזולאי לקיים רביזיה על החלטת ועדת הכנסת לקבוע כי ועדת
    הכספים תדון בהצעות חוק מס ערך מוסף (תיקון - פטור ממס במכירת תרופות
    מצילות חיים שאינן כלולות בסל הבריאות), התשס"ו-2006 - של חה"כ קולט
    אביטל וקב' חברי כנסת (פ/721/17); חה"כ עמירה דותן (פ/720/17); חה"כ
    רונית תירוש (פ/723/17); חה"כ סופה לנדבר וקבוצת חברי-הכנסת
    (פ/780/17); וחה"כ אורית נוקד (פ/233/17);

  ובקשתו להעברת הצעת חוק מס ערך מוסף (תיקון - פטור ממס במכירת תרופות
  מצילות חיים שאינן כלולות בסל הבריאות), התשס"ו-2006 (פ/722/17), מוועדת
  הכספים לדיון בוועדת העבודה, הרווחה והבריאות.

היו"ר דוד טל:

  בקשת חה"כ דוד אזולאי לקיים רביזיה על החלטת ועדת הכנסת לקבוע כי ועדת
  הכספים

תדון בהצעות חוק מס ערך מוסף (תיקון - פטור ממס במכירת תרופות מצילות חיים
שאינן כלולות בסל הבריאות), התשס"ו-2006 - של חה"כ קולט אביטל וקב' חברי
כנסת (פ/721/17); חה"כ עמירה דותן (פ/720/17); חה"כ רונית תירוש
(פ/723/17); חה"כ סופה לנדבר וקבוצת חברי-הכנסת (פ/780/17); וחה"כ אורית
נוקד (פ/233/17); ובקשתו להעברת הצעת חוק מס ערך מוסף (תיקון - פטור ממס
במכירת תרופות מצילות חיים שאינן כלולות בסל הבריאות), התשס"ו-2006
(פ/722/17), מוועדת הכספים לדיון בוועדת העבודה, הרווחה והבריאות.

דוד אזולאי:

אני מבקש להוריד את הרביזיה.

נסים זאב:

הממשלה הזו מכופפת ידיים.

היו"ר דוד טל:

תודה רבה, הישיבה נעולה.

הישיבה ננעלה בשעה 11:20.
