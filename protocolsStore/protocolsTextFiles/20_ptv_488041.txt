הכנסת העשרים

מושב רביעי

פרוטוקול מס' 318

מישיבת ועדת הכנסת

יום שני, כ"ח בטבת התשע"ח (15 בינואר 2018), שעה 11:00

סדר היום:

1. בחירת ממלא מקום ליו"ר הכנסת בעת היעדרו מהארץ

2. בקשת יושב-ראש הכנסת להקדמת שעת פתיחת ישיבת הכנסת המיוחדת לכבוד סגן
נשיא ארה"ב, ביום שני, ו' בשבט התשע"ח, 22.1.2018

3. החלטת ועדת הכנסת בדבר המועדים ל"שעת השאלות"

נכחו:

חברי הוועדה:

יואב קיש – היו"ר

ישראל אייכלר

רוברט אילטוב

יואב בן צור

יואל חסון

אחמד טיבי

איילת נחמיאס ורבין

אלעזר שטרן

מוזמנים:

מזכירת הכנסת ירדנה מלר-הורוביץ

מנהל/ת הוועדה:

אתי בן יוסף

רישום פרלמנטרי:

הדר אביב

1. בחירת ממלא מקום ליו"ר הכנסת בעת היעדרו מהארץ

היו"ר יואב קיש:

בוקר טוב לכולם. אני פותח את ישיבת ועדת הכנסת, יום שני, כ"ח בטבת התשע"ח,
15 בינואר 2018, השעה 11:00. נמצאת אתנו מזכירת הכנסת ירדנה מלר-הורוביץ,
ברוכה הבאה. יש לנו שלושה נושאים על סדר היום, ונתחיל בסעיף 1: בחירת ממלא
מקום ליו"ר הכנסת בעת היעדרו מהארץ. מצורף מכתב של מזכירת הכנסת שיושבת פה
לצדי: יושב-ראש הכנסת ממליץ בפני וועדת הכנסת כי את מקומו ימלא סגן
יושב-ראש הכנסת, חבר הכנסת יצחק וקנין. מדובר בתאריכים מיום שלישי, ז' בטבת
התשע"ח, 23 בינואר, וישוב ארצה ביום חמישי, 25 בינואר.

מזכירת הכנסת ירדנה מלר-הורוביץ:

זו נסיעת עבודה לפרלמנט האירופי.

היו"ר יואב קיש:

זה כולל את ימי שלישי ורביעי.

מזכירת הכנסת ירדנה מלר-הורוביץ:

נכון. ימים שלישי ורביעי הם ימים של עבודת הכנסת. יושב-ראש הכנסת נוסע
לבלגיה, לפרלמנט האירופי. יצוין שם יום השואה הבין-לאומי. זה נופל בסוף
שבוע, ומקדימים את זה לתאריכים האלה. הוא גם ייצג את הכנסת בציון היום
החשוב הזה, וגם תהינה לו מספר פגישות מדיניות. ולכן הוא מבקש למנות את סגן
היושב-ראש חבר הכנסת יצחק וקנין, למלא את מקומו בימים אלה.

היו"ר יואב קיש:

בהמשך למכתב של מזכירת הכנסת, אני מעלה להצבעה את המלצת יושב-ראש הכנסת
להחלפתו בזמן נסיעתו על ידי חבר הכנסת יצחק וקנין. מי בעד? ירים את ידו.

הצבעה

בעד – פה אחד

ההמלצה בדבר מינוי חבר הכנסת יצחק וקנין לממלא-מקום יושב-ראש הכנסת אושרה.

היו"ר יואב קיש:

ההצעה התקבלה פה אחד.

2. בקשת יושב-ראש הכנסת להקדמת שעת פתיחת ישיבת הכנסת המיוחדת לכבוד סגן
נשיא ארה"ב, ביום שני, ו' בשבט התשע"ח, 22.1.2018

היו"ר יואב קיש:

אני עובר לסעיף הבא על סדר היום. אנחנו מקווים שלאחר השינויים הרבים שנוצרו
עקב שינויי לו"ז של סגן הנשיא עצמו, ואנחנו האחרונים שיכולים לשפוט לו מתי
כן או לא, גם לו יש אילוצי פרלמנט, אנחנו מכירים את זה, ולמעשה נוצרה
סיטואציה שביקור שהיה אמור להתקיים נדחה ונדחה שוב. כולי תקווה שהביקור
הקרוב לא יידחה. אני חושב שזה ביקור חשוב.

הנדון: ישיבה מיוחדת לכבוד סגן נשיא ארצות הברית, שינוי בשעת פתיחת ישיבת
הכנסת. ביום שני, ו' בשבט התשע"ח, 22 בינואר 2018, תתקיים ישיבה מיוחדת
לכבוד סגן נשיא ארצות הברית מר מייקל פנס. בהתאם לסעיף 19(א)(1) לתקנון
הכנסת, מבקש יושב-ראש הכנסת חבר הכנסת יואל יולי אדלשטיין, את אישורה של
ועדת הכנסת להקדים את שעת פתיחת ישיבת הכנסת באותו יום לשעה 14:00 בצהריים.

איילת נחמיאס ורבין (המחנה הציוני):

זה אומר שלא יהיו ישיבות סיעה באותו יום.

מזכירת הכנסת ירדנה מלר-הורוביץ:

מה יושב-ראש הכנסת צריך להגיד לפנס?

איילת נחמיאס ורבין (המחנה הציוני):

אני לא שאלתי. העליתי את ההערה.

היו"ר יואב קיש:

ההערה נכונה. אני חושב שישיבת סיעת המחנה הציוני מתחילה בשעה 14:00.

איילת נחמיאס ורבין (המחנה הציוני):

ב-13:45.

היו"ר יואב קיש:

היא יכולה להקדים - - -

איילת נחמיאס ורבין (המחנה הציוני):

הבעיה היא לא אישית. זה רק בגלל שזה נופל על ועדות. ההערה נאמרה כהערה, לא
כשאלה, אלא כהתייחסות.

מזכירת הכנסת ירדנה מלר-הורוביץ:

ביום שני בדרך כלל יש לנו נשיאות בשעה 12:00. אז אפשר אולי לראות שהנשיאות
תהיה יותר קצרה, ובלאו הכי זו לא ישיבה ארוכה, וזה יאפשר לכם לשבת שעה.

איילת נחמיאס ורבין (המחנה הציוני):

ככל שיידרש, אגב. אנחנו עוד לא יודעים לצפות.

היו"ר יואב קיש:

חברת הכנסת ורבין, אני מזכיר לכם דבר אחד ששכחנו ולא כתוב פה, וזה היערכות
הכנסת ברמה הביטחונית ביום הגעתו. לא יהיו ועדות. הכי מאוחר ב-11:00.

יואל חסון (המחנה הציוני):

חבר'ה, גם לא יקרה כלום אם לא תהיה ישיבת סיעה ביום שני. הכול בסדר.
תמשיכו. נגיד לו לבוא בשמחה, ושיבוא גם ב-13:00 אם הוא רוצה.

היו"ר יואב קיש:

אני רוצה לשמוע את התייחסות החברים. בבקשה, חבר הכנסת אלעזר שטרן.

אלעזר שטרן (יש עתיד):

מה קורה בהמשך היום?

היו"ר יואב קיש:

לאחר שיסתיימו דבריו של מייק פנס, הישיבה ממשיכה לסדר יום רגיל. אם אני
משער נכון, זה לא יהיה שעתיים, כל הדוברים.

מזכירת הכנסת ירדנה מלר-הורוביץ:

הישיבה תהיה ככל הנראה בין שתיים לשלוש, וישיבת הכנסת תמשיך. אנחנו מקדימים
את שעת הישיבה. לא קובעים ישיבה מיוחדת.

היו"ר יואב קיש:

זאת אומרת, יהיה רצף?

מזכירת הכנסת ירדנה מלר-הורוביץ:

יהיה רצף. ייפרדו מהאורח וחזרו לסדר יום רגיל.

אלעזר שטרן (יש עתיד):

זאת אומרת שכל הישיבה מוקדמת.

היו"ר יואב קיש:

לא עושים הפסקה.

מזכירת הכנסת ירדנה מלר-הורוביץ:

לא עושים הפסקה. זו לא ישיבה מיוחדת.

ישראל אייכלר (יהדות התורה):

אני שואל למה. מה ההיגיון?

מזכירת הכנסת ירדנה מלר-הורוביץ:

יש היגיון.

איילת נחמיאס ורבין (המחנה הציוני):

כי כבר פתחו את המליאה, הרב אייכלר.

מזכירת הכנסת ירדנה מלר-הורוביץ:

למה תמיד יש אפצלוכעס?

איילת נחמיאס ורבין (המחנה הציוני):

אני אגיד לך למה, ירדנה, כדי שתוכלי להגיד אפצלוכעס, שזו מילה נפלאה. זה
כמו יחרב ביתכ.

היו"ר יואב קיש:

מה רצית להגיד, חברת הכנסת איילת נחמיאס ורבין?

איילת נחמיאס ורבין (המחנה הציוני):

אל"ף, אני רציתי להביע קורת רוח רבה על כך שסגן הנשיא יבוא לנאום בכנסת.
אני חושבת שזה מאוד חשוב. בשנה שעברה היתה לנו, בלשון המעטה, חוסר קורת רוח
מכך שנשיא ארה"ב לא בא לנאום כאן - - -

היו"ר יואב קיש:

וגם שינינו תקנון.

איילת נחמיאס ורבין (המחנה הציוני):

וגם קיימנו דיונים בהתאם לבקשת יושב-ראש הכנסת, שיואל חסון ואני היינו
בעדם, ואגב חטפנו ריקושטים אצלנו בסיעה על כך שהיינו בעד, אבל אני חושבת
שאנחנו עומדים מאחורי - - -

היו"ר יואב קיש:

היא לא עניינית, הסיעה שלכם?

איילת נחמיאס ורבין (המחנה הציוני):

היא עניינית לגמרי. לא כולם חשבו כמונו.

יואל חסון (המחנה הציוני):

יש דעות אחרות, יש דמוקרטיה. זה בסדר.

איילת נחמיאס ורבין (המחנה הציוני):

זה מותר, סיעה דמוקרטית לחלוטין וזה בסדר.

היו"ר יואב קיש:

אני אוהב סיעות דמוקרטיות.

איילת נחמיאס ורבין (המחנה הציוני):

באופן כללי אצלכם חושבים שדמוקרטיה זה אובר-רייטד.

ישראל אייכלר (יהדות התורה):

מה היתה הטענה של המתנגדים?

איילת נחמיאס ורבין (המחנה הציוני):

הטענה שלהם היתה שזה עניין דמוקרטי, וזה לא נורא אם מישהו קורא קריאת
ביניים. אנחנו כן חושבים שזאת בעיה, ובסך הכול בסופו של דבר, הרי נתנו היתר
לא מוגזם שפוגע בזכויות של חברי הכנסת. ואני בעיקר רוצה להביע תקווה
שרשימות שהודיעו שהן לא יהיו בישיבה כשהישיבה עם סגן הנשיא היתה אמורה
להתקיים, וזו בעצם הרשימה המשותפת, אני מאוד מאוד מקווה שהם יחזרו בהם
מההחלטה הזו.

היו"ר יואב קיש:

או שהם עסוקים בבנייה של הבית של טראמפ.

איילת נחמיאס ורבין (המחנה הציוני):

אני באמת מקווה שהם יחזרו בהם מההחלטה הזאת. אני חושבת שכל הבית הזה מבטא
את מהותה של הדמוקרטיה הישראלית, ואני חושבת שגם הנוכחות של רבים מתוך
הרשימה המשותפת נותנת לזה את העוצמה. וזה שהם לא ינכחו באולם פוגע בהם,
בעיניי, פוגע בציבור ששלח אותם לכאן, ואני חושבת שזה מאוד חשוב.

היו"ר יואב קיש:

יואל חסון, בבקשה.

יואל חסון (המחנה הציוני):

תודה, אדוני היושב-ראש. קודם כל, אני מצטרף לחברים על השמחה או על הכבוד
בזה שהכנסת תארח את סגן נשיא ארצות הברית. אני חושב שזה ביקור חשוב, וזה
שהוא מגיע לכנסת זה מסר חשוב מאוד.

אני גם מציע שכמו שיש חובה להגיע ויש כללי טקס, אני חושב שמדינת ישראל
צריכה לקבוע שכל מכובד שמגיע, נשיא מדינה, ראש ממשלה וכולי, בהנחה שהוא
רוצה לנאום נאום מרכזי, שהוא יצטרך להיות במליאת הכנסת. ככה זה צריך להיות,
לדעתי, אם הוא רוצה, ואם אנחנו חושבים שזו דרגה מספיק גבוהה, או מדינה בעלת
חשיבות. יש לזה ערך. פעם זה היה ככה תמיד, וזה צריך לחזור למקום הזה. ולא
צריך לחשוש מקריאות לסדר. נתנו כלי היום ליושב-ראש שמאפשר לו לגדוע את זה
מיד באופן הנחרץ ביותר.

ואני חושב שגם הציבור הישראלי, אם אני לוקח לדוגמה את ביקור טראמפ, היה
מרגיש יותר שותף, והנאום היה בעיניו נראה הרבה יותר מתאים, אם הוא היה ניתן
בכנסת ולא ניתן באותו מקום, במוזיאון, שבו זה היה בסופו של דבר. לדעתי זה
היה נראה הרבה יותר. גם לנשיא טראמפ עצמו זה היה נראה הרבה יותר, ולדעתי,
גם היה לזה יותר צפייה ויותר הד ציבורי.

היו"ר יואב קיש:

תודה. חבר הכנסת אלעזר שטרן, בבקשה.

אלעזר שטרן (יש עתיד):

סליחה שאני - - - את הגובה של הדיון הפילוסופי הזה.

יואל חסון (המחנה הציוני):

אז אל תעשה.

אלעזר שטרן (יש עתיד):

אני מאוד התרגשתי מהדברים שלך ושל איילת, והקריאה לחברים הערבים שלנו,
שכאילו כולם פה, באו להקשיב.

איילת נחמיאס ורבין (המחנה הציוני):

זה לא משנה. אני אומרת את זה לפרוטוקול.

היו"ר יואב קיש:

הם במקרה לא פה. בדרך כלל הם באים לישיבות.

אלעזר שטרן (יש עתיד):

אבל יש לי רק שאלה אחת. נאומים בני דקה ואי אמון אחר כך, זה בתחילת הישיבה
– למה אתם צוחקים?

מזכירת הכנסת ירדנה מלר-הורוביץ:

אם יהיה אי אמון, לא יהיו נאומים בני דקה.

היו"ר יואב קיש:

סדר היום ייקבע במזכירות. אני לא קובע את סדר היום בוועדת הכנסת.

מזכירת הכנסת ירדנה מלר-הורוביץ:

יושב-ראש הכנסת קובע את סדר היום בהתאם - - -

אלעזר שטרן (יש עתיד):

סליחה, אני עוד לא ראיתי שיושב-ראש הכנסת קבע נאומים בני דקה באמצע דיון.

מזכירת הכנסת ירדנה מלר-הורוביץ:

זה לא דיון. הבקשה היא פה, ולכן היא מובאת לשולחן הזה. כדי לשנות יום או
שעה של ישיבת כנסת - - -

אלעזר שטרן (יש עתיד):

אני הבנתי שהבקשה היא להקדים את הישיבה - - -

היו"ר יואב קיש:

הסמכות לסדר יום היא בידיו של היושב-ראש.

איילת נחמיאס ורבין (המחנה הציוני):

אני אומרת שאין מנוס, סגן הנשיא פנס יצטרך להקשיב לנאומים בני דקה שלנו.

מזכירת הכנסת ירדנה מלר-הורוביץ:

ממש לא. זו ישיבה טקסית, מכובדת, מאוד שונה - - -

איילת נחמיאס ורבין (המחנה הציוני):

ירדנה, כנראה שבגלל הצינון אני לא נשמעת מתבדחת. זה היה בבדיחות.

אלעזר שטרן (יש עתיד):

רוברט לזה בא לכאן, להכין את הנאום.

רוברט אילטוב (ישראל ביתנו):

שפנס ישמע אותך דקה. זה חשוב.

ישראל אייכלר (יהדות התורה):

- - -

אלעזר שטרן (יש עתיד):

אני, רוברט - - -

רוברט אילטוב (ישראל ביתנו):

אני דקה, שפנס ישמע אותנו. אני רק דקה.

יואל חסון (המחנה הציוני):

אבל באנגלית.

איילת נחמיאס ורבין (המחנה הציוני):

אני חושבת שיש כאן הסכמה מקיר לקיר.

היו"ר יואב קיש:

זה במקום סלפי, במקרה של פנס.

אלעזר שטרן (יש עתיד):

מי מבטיח את זה? שמישהו לא ירוץ אליו לסלפי? אתם משתלטים על הסיעה שלכם?

יואל חסון (המחנה הציוני):

כשנשיא ארצות-הברית היה בכנסת, והוא בא לנאום, וזה היה אחד הנאומים
המדהימים ששמעתי כאן, אז הוא ירד, ורצו להוביל אותו החוצה, אבל הוא לא רצה
לצאת החוצה. הוא נשאר במליאה, יש תמונות. הוא נשאר במליאה, כל הח"כים באו
אליו, לחץ ידיים, דיבר, היתה סיטואציה מדהימה.

אלעזר שטרן (יש עתיד):

יש לך תמונה במשרד איתו?

יואל חסון (המחנה הציוני):

לא, אבל אני מכיר את התמונה הזאת.

היו"ר יואב קיש:

הנה, תראו מי הגיע.

איילת נחמיאס ורבין (המחנה הציוני):

עסקת בבניית בתים מאז אתמול בלילה?

יואל חסון (המחנה הציוני):

באת בזמן. הורדנו לך את הנאומים בני דקה. מה תעשה בלעדיהם?

אחמד טיבי (הרשימה המשותפת):

מה, ביטלתם נאומים בני דקה? הרגתם את מה שמה, הד"ר. הרגתם אותה.

יואל חסון (המחנה הציוני):

ענת ברקו.

אחמד טיבי (הרשימה המשותפת):

אבל חסכתם הרבה זמן, כי היא מדברת שש-שבע דקות בכל דקה.

איילת נחמיאס ורבין (המחנה הציוני):

אני אגיד לך, כי זה כמו שנה בכנסת, זה חיי כלב.

היו"ר יואב קיש:

דברי טעם, אחמד. דברי טעם.

אחמד, אנחנו עכשיו דנו בבקשת היושב-ראש לכבוד הביקור של סגן הנשיא פנס,
להקדים את פתיחת הישיבה ל-14:00 בצהריים, ביום שני, ו' בשבט, 22 בינואר. זה
היה הדיון. ברשותך, אני אבקש מאיילת שתגיד מילה כי היא התייחסה לרשימה
המשותפת. אז היא תגיד את דבריה, ואז אתה תדבר.

איילת נחמיאס ורבין (המחנה הציוני):

הבעתי קורת רוח על זה שהדיון מתקיים בכנסת כי רבים מאתנו הרגישו אי נוחות
מזה שהנאום המרכזי של הנשיא טראמפ לא היה בכנסת. ואני הבעתי תקווה, חבר
הכנסת טיבי, ידידי, שהרשימה המשותפת תחזור בה מההחלטה להיעדר מנאום סגן
הנשיא פנס. אני חושבת שזאת טעות כלפי מי ששלח אתכם לכנסת, עם כל
הביקורת - - -

אחמד טיבי (הרשימה המשותפת):

אגב, כל תושבי טייבה ואום אל פחם הצביעו עבורנו כדי שנהיה נוכחים בנאום של
פנס, לפי מה שאת אומרת.

איילת נחמיאס ורבין (המחנה הציוני):

לא.

אחמד טיבי (הרשימה המשותפת):

אלא מה?

איילת נחמיאס ורבין (המחנה הציוני):

אני חושבת שיש ציבור ערבי גדול שבחר בכם, והוא בחר בכם כדי לייצג אותו
בכנסת.

אחמד טיבי (הרשימה המשותפת):

עם פנס?

איילת נחמיאס ורבין (המחנה הציוני):

אחמד, תיכף את הבדיחות שלך שאני בדרך כלל מאוד אוהבת אותן, אבל אני חושבת
שהוא בחר בכם גם כדי לייצג אותם במעמדים כאלה. ההחלטה שלכם לא להשתתף
במשלחות של הכנסת וכל מיני דברים כאלה, שזה אולי נגזרת של הדבר הזה, אני
חושבת שהיא בחירה מוטעית, אבל זאת זכותכם. גם פה זכותכם להחליט מה שאתם
רוצים. אני חושבת שאתם מייצגים גם את הדמוקרטיה הישראלית ואולי גם את
המורכבות שלה. אני חושבת שכך היה ראוי שתעשה, והבעתי את תקוותי, ואני מכירה
אותך כאדם רציונלי.

רוברט אילטוב (ישראל ביתנו):

הם לא חושבים כמוך.

איילת נחמיאס ורבין (המחנה הציוני):

אני מבטיחה לך שהוא יודע לענות לי.

רוברט אילטוב (ישראל ביתנו):

הם לא חושבים כמוך.

איילת נחמיאס ורבין (המחנה הציוני):

בסדר, חבר הכנסת אילטוב. חבר הכנסת טיבי בדרך כלל יודע לדבר איתי ולענות
לי. אם הוא לא מרגיש ככה, הוא יאמר לנו, כנראה.

רוברט אילטוב (ישראל ביתנו):

אז תיכף הוא יגיד לך.

איילת נחמיאס ורבין (המחנה הציוני):

כן, גם לי יש הרגשה שהוא תיכף יגיד לי.

היו"ר יואב קיש:

חבר הכנסת טיבי, בבקשה.

אחמד טיבי (הרשימה המשותפת):

תודה רבה, אדוני. אל"ף, מתוך כבוד למציעה, חברת הכנסת איילת נחמיאס ורבין,
אני בטוח שהכוונה שלה היא טובה. ולכן היא המליצה את המלצתה.

איילת נחמיאס ורבין (המחנה הציוני):

הבעתי תקווה.

אחמד טיבי (הרשימה המשותפת):

אני רוצה לומר, למשל, כשג'ורג' בוש היה - - -

היו"ר יואב קיש:

לחצתם ידיים והצטלמתם אחרי זה?

אחמד טיבי (הרשימה המשותפת):

לא, לא הרגשתי צורך. אפילו לא סלפי.

היו"ר יואב קיש:

אז לא היו מצלמות.

אחמד טיבי (הרשימה המשותפת):

אז היתה מצלמה אחת בכל אייפון.

כשסרקוזי היה, היינו. יש החלטות פוליטיות, הבעת עמדה שהיא פוליטית. אנחנו
לא זורקים עליו נעל. אנחנו יכולים, או להיכנס ולצאת, או להחרים, או להיות
נוכחים. יש כל מיני גישות. אין ספק שתהיה לנו מחאה. האם המחאה תהיה היעדרות
או כניסה ויציאה? אנחנו נכריע ברשימה המשותפת, בסיעה, אם תתכנס עד אז - - -

היו"ר יואב קיש:

זו החלטה סיעתית פוליטית, זה ברור.

אחמד טיבי (הרשימה המשותפת):

אני מתנגד לבקשתו של היושב-ראש להקדים את הישיבה לשעה 14:00. אני לא רוצה
לבוא לקראת האיש הזה בשום דבר, לא האיש יולי אדלשטיין, אלא פנס. הוא לא
ראוי לשום מחווה כאן, מבחינתנו, אבל הוא אולי מספסלי הליכוד.

היו"ר יואב קיש:

אז אתה מתנגד. אני כמובן דוחה נמרצות את אמירתך. אני לא מסכים לה - - -

אחמד טיבי (הרשימה המשותפת):

יש לך ויזה כבר. מה אתה מתחנף?

היו"ר יואב קיש:

וזה בסדר. אין שום בעיה שבכנסת הזו יהיו דעות שונות. המקום לדעות שונות זה
בכנסת.

אני מ עלה להצבעה את בקשת יושב-ראש הכנסת להקדמת הדיון לשעה 14:00. מי בעד?
שירים את ידו. מי נגד? מי נמנע?

הצבעה

בעד – רוב

נגד – מיעוט

הבקשה בדבר הקדמת הדיון אושרה.

היו"ר יואב קיש:

ההצעה התקבלה.

אחמד טיבי (הרשימה המשותפת):

רביזיה. אני עד הסוף.

היו"ר יואב קיש:

עד הסוף. רביזיה.

אחמד טיבי (הרשימה המשותפת):

אני מבטל את הרביזיה.

רוברט אילטוב (ישראל ביתנו):

אולי אני אגיש רביזיה, אולי הוא יחשוב פעמיים.

3. החלטת ועדת הכנסת בדבר המועדים ל"שעת השאלות"

היו"ר יואב קיש:

אנחנו בנושא שעת שאלות. גם פה יש מכתב ממזכירת הכנסת.

שעת שאלות – הוספת מועד בכנס הקיץ.

מזכירת הכנסת ירדנה מלר-הורוביץ:

תן לי להסביר.

היו"ר יואב קיש:

בבקשה.

מזכירת הכנסת ירדנה מלר-הורוביץ:

ועדת הכנסת, על פי התיקון בתקנון, הגיעה לסיכומים באשר למועדים לשעת שאלות
בכנס החורף. את זה אתם עשיתם ב-7 בנובמבר. השר לביטחון הפנים היה אמור
להגיע ב-22 בינואר - - -

היו"ר יואב קיש:

זה הביקור של פנס.

מזכירת הכנסת ירדנה מלר-הורוביץ:

לא, לא, לא. בלי קשר. והוא הודיע שהוא לא יוכל להיות פה. מזכירות הכנסת –
אלה ההסכמות שמגיעים אליהן מאחורי הקלעים – הגיעה להסכמה יחד עם מנהלת סיעת
המחנה הציוני, כמובן בתיאום גם עם השר, על מועד חדש, ה-29 בינואר.

אשר על כן, מצאנו לנכון, כדי לעמוד בהוראות התקנון, להביא לידיעת הוועדה
שקודם כל, ב-22 לא יתקיים, והמועד החדש הוא 29 בינואר. זה דבר אחד.

מכיוון שהשר לביטחון הפנים לא הגיע ב-1 בינואר למועד הראשון שקבעו לו,
ובעצם סיעת המחנה הציוני בזה הפסידה מועד של שעת שאלות. הבקשה, הפנייה שלי
היא כזו, שכשתבוא ועדת הכנסת ותקבע את המועדים לשעת שאלות לכנס הקיץ, היא
תוסיף את המועד שנחסך מהמחנה הציוני לכנס.

היו"ר יואב קיש:

בכל מקרה, כשקובעים לכנס הקיץ מסתכלים על כמה היה, מה היה, מה נשאר.

יואל חסון (המחנה הציוני):

אבל היא מדגישה לפרוטוקול.

מזכירת הכנסת ירדנה מלר-הורוביץ:

אני מדגישה לפרוטוקול כדי שחלילה לא תיפול שגגה בידינו.

היו"ר יואב קיש:

אני כרגע רוצה לעסוק בנושא של ההחלפה מה-22 בינואר ל-20 בינואר. זו החלפה
הגיונית שצריך לעשות.

מזכירת הכנסת ירדנה מלר-הורוביץ:

לא, ה-22 נקבע משום שב-1 בינואר הוא לא הגיע.

היו"ר יואב קיש:

בסדר, ברגע שקובעים לקיץ, ונמצאת פה גם מנהלת הסיעה, יושבים, רואים מה
בוצע, רואים לפי התקנון מה עוד צריך להיות, ומשבצים. תודה שיידעת את הוועדה
בעניין הזה.

איילת נחמיאס ורבין (המחנה הציוני):

אני רוצה להעיר הערה בעניין, אם יותר לי.

היו"ר יואב קיש:

בבקשה.

איילת נחמיאס ורבין (המחנה הציוני):

שעת שאלות התבררה כאחד הכלים הכי משמעותיים שיש במליאה היום. היא כלי
מדהים, היא גם מתנהלת לעילא ולעילא רוב הזמן. השרים עולים, משיבים - - -

יואל חסון (המחנה הציוני):

יורדים, בשלום.

איילת נחמיאס ורבין (המחנה הציוני):

רובם יורדים בשלום.

יואל חסון (המחנה הציוני):

חוזרים הביתה. הכול בסדר.

רוברט אילטוב (ישראל ביתנו):

כן, היום זה לא טריוויאלי.

איילת נחמיאס ורבין (המחנה הציוני):

אם הבנתי נכון, ב-1 בינואר היתה בעיה בלו"ז עם השר ארדן למרות שזה תואם
איתו מראש?

קריאה:

כן. ולפי התקנון בטווח של השבועיים הוא יכול לבוא - - -

איילת נחמיאס ורבין (המחנה הציוני):

זה קורה מעת לעת, אין בעיה. אני כן רוצה שככל הניתן במזכירות הכנסת יובהר
לשרים שכשהתאריכים האלה נקבעים - - -

מזכירת הכנסת ירדנה מלר-הורוביץ:

זה הובהר. אני מודה לך על ההערה, ולכן אני פה.

איילת נחמיאס ורבין (המחנה הציוני):

תודה רבה. בסדר גמור.

היו"ר יואב קיש:

אני מעלה להצבעה את הבקשה להחלפת תאריך שעת שאלות, מה-22 בינואר ל-29
בינואר. מי בעד? שירים את ידו. מי נגד? מי נמנע?

הצבעה

בעד – פה אחד

נגד – אין

נמנעים – 1

הבקשה בדבר מועדי שעת שאלות אושרה.

היו"ר יואב קיש:

אלעזר נמנע. ההצעה התקבלה.

חברים, תודה רבה. אני נועל את הישיבה.

הישיבה ננעלה בשעה 11:27.
