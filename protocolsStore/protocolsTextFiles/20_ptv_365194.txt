הכנסת העשרים

מושב שלישי

פרוטוקול מס' 182

מישיבת ועדת הכנסת

יום רביעי, י"ד בכסלו התשע"ז (14 בדצמבר 2016), שעה 9:45

סדר-היום:

בקשת יו"ר ועדת הכספים, להעברת פרק ח' סימן ג' (מיסוי חברי קיבוץ) לחוק
ההתייעלות הכלכלית (תיקוני חקיקה להשגת יעדי התקציב 2017 ו-2018),
התשע"ז–2016 מוועדת הכספים לוועדה המיוחדת לצדק חלוקתי ולשוויון חברתי -
לפי סעיף 83(ג) לתקנון.

נכחו:

חברי הוועדה:

יואב קיש – היו"ר

עבדאללה אבו מערוף

רוברט אילטוב

דוד ביטן

יואב בן צור

מכלוף מיקי זוהר

אחמד טיבי

אברהם נגוסה

איילת נחמיאס ורבין

אלעזר שטרן

חברי הכנסת:

משה גפני – יו"ר ועדת הכספים

נאוה בוקר

עמר בר-לב

איתן ברושי

יהודה גליק

יצחק וקנין

מנואל טרכטנברג

טלי פלוסקוב

ייעוץ משפטי:

ארבל אסטרחן

שגית אפיק

מנהלת הוועדה:

אתי בן יוסף

רישום פרלמנטרי:

רונית יצחק

בקשת יו"ר ועדת הכספים, להעברת פרק ח' סימן ג' (מיסוי חברי קיבוץ) לחוק
ההתייעלות הכלכלית (תיקוני חקיקה להשגת יעדי התקציב 2017 ו-2018),
התשע"ז–2016 מוועדת הכספים לוועדה המיוחדת לצדק חלוקתי ולשוויון חברתי -
לפי סעיף 83(ג) לתקנון

היו"ר יואב קיש:

בוקר טוב, שלום לכולם, אני פותח את הישיבה, אני מבקש לא להפריע. קודם כול,
כל חברי הוועדה, אני רוצה לפתוח בהערה שהודענו אתמול לכולם, גם היום וגם
מחר ועדת הכנסת עקב נושאים דחופים, התקציב וועדות אחרות, ייתכן שנידרש
להתכנסות בהתראה קצרה ובשעות חריגות. זה אומר שזה יכול להיות גם בשעות
מאוחרות מאוד בלילה.

דוד ביטן (הליכוד):

גם באמצע הלילה.

היו"ר יואב קיש:

באמצע הלילה. אנחנו עובדים פה סביב לשעון, אתם יודעים את זה.

יהודה גליק (הליכוד):

זה כבר לא חריג.

היו"ר יואב קיש:

ולכן אני כבר נותן את ההתראה הזו גם להיום וגם למחר.

דוד ביטן (הליכוד):

אם אפשר לוודא שההתראה תהיה רבע שעה. זאת אומרת, כשאני מזמן ישיבה או כשהוא
מזמן ישיבה, רבע שעה. אי-אפשר בלילה לחכות חצי שעה, נו, באמת.

אלעזר שטרן (יש עתיד):

לא, אי-אפשר. תגידו, מה, אתם השתגעתם? תביאו לנו שקי שינה לוועדה.

היו"ר יואב קיש:

הייתה בקשה מיו"ר הקואליציה ואנחנו לא ניענה לבקשה, אז זה יישאר חצי שעה.

דוד ביטן (הליכוד):

למה?

ארבל אסטרחן:

- - -

דוד ביטן (הליכוד):

לא נכון.

היו"ר יואב קיש:

כך היה כל הזמן.

דוד ביטן (הליכוד):

לא נכון, כינסתי בחמש דקות גם. אגיד לך מה, היא לא הייתה באה.

היו"ר יואב קיש:

זה לא לדיון.

אלעזר שטרן (יש עתיד):

הצעתי, יואב, לא לדיון, משפט אחד.

היו"ר יואב קיש:

קיבלנו טענה לנושא חדש, בהמשך הטוען הסיר את הצעתו לנושא חדש, ולכן סעיף א'
יורד מסדר-היום.

אנחנו עוברים לסעיף ב' בסדר-היום. איפה יו"ר ועדת הכספים? פה. לסגור את
הדלת בבקשה, או להיכנס או לצאת, ומי שנכנס שיהיה בשקט. יו"ר ועדת הכספים
חבר הכנסת משה גפני פנה אלי בבקשה להעברת פרק ח' סימן ג' (מיסוי חברי
קיבוץ) לחוק ההתייעלות הכלכלית הידוע בכינויו חוק ההסדרים מהוועדה שלו,
ועדת הכספים, לוועדה המיוחדת לצדק חלוקתי ושוויון חברתי בראשות חבר הכנסת
מיקי זוהר לפי סעיף 83(ג) לתקנון. בבקשה, נמק את בקשתך, חבר הכנסת גפני.

משה גפני (יו"ר ועדת הכספים):

תודה רבה, אדוני היושב-ראש, אתמול ישבנו לגבי הנושא של אישור חוק ההסדרים.
במהלך הדיון התברר שמה שהיה ביכולת הוועדה הוועדה אישרה. חצי מהחוקים
אושרו. אני חייב לציין שחלק גדול מהם אושרו פה אחד עם האופוזיציה אחרי
דיונים שהתקיימו.

היו"ר יואב קיש:

ללא הסתייגויות?

משה גפני (יו"ר ועדת הכספים):

ללא הסתייגויות.

דוד ביטן (הליכוד):

יש הסתייגויות.

משה גפני (יו"ר ועדת הכספים):

יש הסתייגויות דיבור במליאה.

היו"ר יואב קיש:

זה בסדר.

משה גפני (יו"ר ועדת הכספים):

לא משנה. יש חלק מהחוקים שאני לא יכול לדון עליהם.

היו"ר יואב קיש:

אתה לא תספיק לדון עליהם.

משה גפני (יו"ר ועדת הכספים):

אני יכול להספיק.

היו"ר יואב קיש:

נו, אז מה הבעיה?

משה גפני (יו"ר ועדת הכספים):

אם אומרים לי היום, היום אני גומר את זה, את הכול, אבל לא נותנים לי.

היו"ר יואב קיש:

למה? מתי צריך לגמור?

משה גפני (יו"ר ועדת הכספים):

למה לא נותנים לי? למשל, יש את החוק של ההימורים שהוא מורכב משני חוקים,
אני לא יכול לדון בגלל שאין את הצו. לחוקים האלה צריך לאשר צו אחרת כל
החוקים האלה לא שווים, ועד לרגע זה לא קיבלתי צו.

דוד ביטן (הליכוד):

אבל מה זה שייך לחוק הזה?

משה גפני (יו"ר ועדת הכספים):

לא שייך לשום דבר.

היו"ר יואב קיש:

הוא אומר שהוא לא דן על זה עכשיו.

משה גפני (יו"ר ועדת הכספים):

לא שייך לשום דבר.

דוד ביטן (הליכוד):

אבל אמרת שאין לך זמן.

משה גפני (יו"ר ועדת הכספים):

יש לי זמן לעשות את זה.

דוד ביטן (הליכוד):

היום הוא לא יספיק לעשות הכול.

אלעזר שטרן (יש עתיד):

הוא אומר שהוא יכול להספיק.

היו"ר יואב קיש:

בוא נשמע.

משה גפני (יו"ר ועדת הכספים):

רגע, תמתינו שנייה.

איתן ברושי (המחנה הציוני):

תנו לו לדבר.

משה גפני (יו"ר ועדת הכספים):

התברר במהלך הדיון שאני יכול לעשות את הנושא של הקיבוצים רק אחרי חוק
ההסדרים. אני לא נכנס להיסטוריה. אמרו לי שלא צריך לחוקק את זה אם מגיעים
להסדר. יש הסדר.

היו"ר יואב קיש:

המשמעות של מה שאתה אומר לי עכשיו – אני רוצה לחדד את המשפט שאמרת ככה
בהיחבא – המשמעות היא שאם נושא הקיבוצים נשאר בוועדת הכספים הוא לא עובר
בחוק ההסדרים, נקודה.

משה גפני (יו"ר ועדת הכספים):

כן. אני מפצל אותו.

היו"ר יואב קיש:

חשוב להבין את זה. סלח לי שהתעכבתי על המשפט הזה.

משה גפני (יו"ר ועדת הכספים):

אין לי לשכה משפטית גדולה, הם עוסקים עכשיו בכל החוקים האלה כדי להגיע
לנוסחים שיהיה אפשר להתקדם בהם. אני לא יכול. מה שהתברר לי בדיון הזה,
שבסוף אם יהיה מישהו אשם בתקציב הזה זה יהיה אני בגלל שלא העברתי 420
מיליון שקל של הקיבוצים, אז אמרתי: תעבירו את זה לוועדה פנויה. הרי בלאו
הכי מה שנכנס זה מה שיצא, יש הסכם, יש הסדר. אז בשביל זה לשבת על 18 עמודים
של סעיפי מסים אני לא רוצה. אני לא אדון בזה.

היו"ר יואב קיש:

הבנתי. מיקי, תכף אתה.

איתן ברושי (המחנה הציוני):

קיבלת את הדוח האחרון?

היו"ר יואב קיש:

ברושי, אתה תקבל זכות דיבור. מיקי, אתה רוצה לדבר או שלא?

אחמד טיבי (הרשימה המשותפת):

ומיקי הוא האדם הכי מתאים לדון בקיבוצים.

היו"ר יואב קיש:

חבר הכנסת גפני, סיימת?

משה גפני (יו"ר ועדת הכספים):

כן.

היו"ר יואב קיש:

מיקי זוהר, בבקשה.

אחמד טיבי (הרשימה המשותפת):

ממ"ז, יאללה.

היו"ר יואב קיש:

מיקי, בבקשה, התייחסותך לעניין.

דוד ביטן (הליכוד):

רגע, לפני זה, נשאלת השאלה, האם אתה תסיים את זה כדי להכניס את זה לחוק
ההסדרים?

היו"ר יואב קיש:

אז בוא נשמע אותו. בבקשה.

דוד ביטן (הליכוד):

אני מכוון אותו. כיוונתי אותו לשאלה, הוא יענה.

עמר בר-לב (המחנה הציוני):

גפני, למה הוא לא מסוגל?

משה גפני (יו"ר ועדת הכספים):

אמרתי.

עמר בר-לב (המחנה הציוני):

כי אין לו ייעוץ מקצועי או כי זה נושא כל כך - - -

היו"ר יואב קיש:

מיקי, יש שתי שאלות שאני רוצה שתתייחס אליהן, בסדר? אחד שמעת. והשאלה
השנייה היא האם אתה מכיר את הנושא?

משה גפני (יו"ר ועדת הכספים):

הנושא הוא לא, אין בעיה בנושא, אין מחלוקת, זה גם נאמר בוועדה כששאלתי את
שני הצדדים. החוק צריך להיות מחוקק בדרך הזאת. כדי לחוקק אותו אני צריך
להגיש - - - לייעוץ המשפטי עם כל מה שנלווה לעניין הזה, לא יכול לפני חוק
ההסדרים.

היו"ר יואב קיש:

גפני, דיברנו על זה.

משה גפני (יו"ר ועדת הכספים):

אני דן על נוסחים כל הזמן, לא מפסיק.

היו"ר יואב קיש:

דרך אגב, לרשימת הדוברים, חבר הכנסת בר-לב, אתה רוצה לדבר?

עמר בר-לב (המחנה הציוני):

כן.

היו"ר יואב קיש:

אז הסדר הוא כזה: עכשיו ידבר חבר הכנסת מיקי זוהר, אחרי זה היועצת המשפטית,
אחרי זה ברושי, בר-לב, שטרן, וזהו. בבקשה, חבר הכנסת מיקי.

דוד ביטן (הליכוד):

אתם רציניים? אתה יודע מה, עזוב, לא צריך, שיהיה מחוץ לחוק ההסדרים. אתם
רוצים את זה ככה?

אלעזר שטרן (יש עתיד):

כן.

איתן ברושי (המחנה הציוני):

שיישאר אצל גפני, ואם - - -

דוד ביטן (הליכוד):

היה הסכם פשרה.

איתן ברושי (המחנה הציוני):

ביטן, אבל זה סגור.

משה גפני (יו"ר ועדת הכספים):

לא, דוד, אני לא מסכים.

דוד ביטן (הליכוד):

לא, הם מעצבנים אותי. חבר'ה, נלך על החוק המקורי, אין פשרה. על החוק
המקורי. מה, אתם עושים צחוק?

משה גפני (יו"ר ועדת הכספים):

אני לא מסכים, לא.

דוד ביטן (הליכוד):

אנחנו עושים מאמץ, אתם לא מבינים שעיכבנו את החוק בגללכם?

איתן ברושי (המחנה הציוני):

בגללנו?

דוד ביטן (הליכוד):

כן.

היו"ר יואב קיש:

בשביל הפשרה.

דוד ביטן (הליכוד):

בשביל הפשרה. אתם לא מתביישים? מה זה?

איתן ברושי (המחנה הציוני):

תן לנו לדבר, ביטן.

היו"ר יואב קיש:

ביטן, אתם יודעים מה? אני רוצה כזה דבר.

דוד ביטן (הליכוד):

יש לנו הצבעות, אתם רוצים - - -

היו"ר יואב קיש:

אני מבקש מחברי האופוזיציה לתת רק לברושי לייצג אתכם בעניין הזה אם תסכימו.

דוד ביטן (הליכוד):

רק בגללכם, בגללך.

איתן ברושי (המחנה הציוני):

בגללי?

דוד ביטן (הליכוד):

כן. עצרנו את החוק, לא נתנו לזוז עד שנגמור אתך, עכשיו פתאום אתם רוצים
לעשות לנו בית-ספר.

היו"ר יואב קיש:

מיקי, ביטן, תכף נראה, או שנלך לכיוון הזה או - - -

דוד ביטן (הליכוד):

יש לנו שיקולים , מה?

היו"ר יואב קיש:

ביטן, עוד רגע נראה, או שנלך לכיוון שאתה מבקש או שנסגור את זה בדרך אחרת.

דוד ביטן (הליכוד):

- - -

אחמד טיבי (הרשימה המשותפת):

ברושי, אני מקווה שלא תגיעו לקלפיות גם.

היו"ר יואב קיש:

מיקי, שני דברים אני מבקש בקצרה.

דוד ביטן (הליכוד):

כן, נכון, גם אם אנחנו לא רוצים שהם יגיעו.

היו"ר יואב קיש:

גם הם. עכשיו אתה מושך זמן. די, די.

דוד ביטן (הליכוד):

אנחנו לא רוצים שיגיעו.

היו"ר יואב קיש:

מיקי, מיקי, אתה לא תדבר.

מכלוף מיקי זוהר (הליכוד):

נו.

היו"ר יואב קיש:

אני מבקש התייחסות בקצרה לשני דברים: אחד, אם אתה מסיים את זה לפני שיצטרף
לחוק ההסדרים, ושתיים, האם אתה - -

אחמד טיבי (הרשימה המשותפת):

מיקי, סיימת?

היו"ר יואב קיש:

- - מודע להסכמים בין האוצר לאנשי הקיבוצים ושהחקיקה תהיה בהתאמה. בבקשה.

מכלוף מיקי זוהר (הליכוד):

ראשית, חברים, קודם כול, אני מכיר את החוק, ישבתי גם עם אנשי הקיבוצים, הם
הגיעו אלי לשיחה כמרכז הקואליציה בוועדת הכספים כשידעו שמן הסתם תהיה לי גם
השפעה על מהות החוק. הם הסבירו לי את הסוגיות, ואני גם מכיר אותם לעומקם.
זה פעם אחת.

פעם שנייה, כמובן שאני נענה לבקשת הקואליציה, שהרי אני מחויב למטרות שלה,
והחוק הזה מהווה בבסיס התקציב היקף של אזור 420 מיליון שקל 2017, 2018. זה
מגיע ל-940 מיליון שקל אחרי הסכמות כמובן. לפני הסכמות זה יכול היה יכול
להיות יותר, וללא הסכום הזה אין לנו את האפשרות כרגע לעשות את התקציב הזה
באופן מאוזן, ולכן כמובן שאני מחויב לתהליך ואני גם אעשה אותו.

היו"ר יואב קיש:

תודה.

מכלוף מיקי זוהר (הליכוד):

לגבי ההסכמות, כמובן שאני מחויב לעמדות הקואליציה, ואם יש הסכמות בין
הקואליציה לשאר הדברים אז אני אממש אותם ואיישם אותם באמצעות הוועדה.

היו"ר יואב קיש:

תודה רבה. ארבל היועצת המשפטית, בבקשה.

ארבל אסטרחן:

אגיד בקצרה. מה שאני אומרת הייתי אומרת אותו על כל פרק אחר שהיה מגיע עד
הרגע האחרון הזה, זה לא עניין הקיבוצים, אבל מדובר פה בפרק גדול, זו לא
שורה וחצי. הלשכה המשפטית צריכה זמן ללמוד אותו, כי כמו שאתם יודעים - - -

איתן ברושי (המחנה הציוני):

לא קיבלתם אותו?

ארבל אסטרחן:

קיבלנו את זה עם כל החוברת הזאת.

איתן ברושי (המחנה הציוני):

אבל זה חוק אחר.

דוד ביטן (הליכוד):

הכול שונה.

ארבל אסטרחן:

בסדר, אז צריכים ללמוד אותו, וכמו שציטטתם את שגית שגם נמצאת פה, צריך יום
עבודה בוועדה. הצוות של ועדת הכספים של הלשכה המשפטית יושב בוועדת הכספים,
כמו שאתם יודעים, כל היום.

דוד ביטן (הליכוד):

שיגמור את זה עד מחר בבוקר, מה הבעיה?

ארבל אסטרחן:

איך עד מחר בבוקר?

דוד ביטן (הליכוד):

אם עכשיו הוא יעשה כמה שעות, מחר בבוקר כמה שעות, הוא יגמור את זה.

היו"ר יואב קיש:

בדיוק. אבל זה בהסכמות, ארבל.

ארבל אסטרחן:

אבל הצוות יושב בוועדת הכספים.

דוד ביטן (הליכוד):

אין לנו ברירה, זה מיליארד שקל.

היו"ר יואב קיש:

זה בהסכמות ומיליארד שקל.

ארבל אסטרחן:

אתם רוצים לעשות חוק בלי ייעוץ משפטי?

דוד ביטן (הליכוד):

עם ייעוץ משפטי, למה לא?

היו"ר יואב קיש:

עם ייעוץ. ואם הוא לא יספיק אז הוא לא יחוקק, אבל הכוונה היא לסיים.

דוד ביטן (הליכוד):

אנחנו עושים מאמץ.

היו"ר יואב קיש:

ברושי, בבקשה.

איתן ברושי (המחנה הציוני):

קודם כול, אדוני היושב-ראש של ועדת הכספים גפני, אני שואל אם קיבלתם את
הניסוח האחרון שעליו צריך להצביע?

משה גפני (יו"ר ועדת הכספים):

על זה מדובר.

איתן ברושי (המחנה הציוני):

קיבלתם אותו?

משה גפני (יו"ר ועדת הכספים):

קיבלנו את הנושא של הקיבוצים?

שגית אפיק:

קיבלנו אותו, הוא הגיע הלילה.

איתן ברושי (המחנה הציוני):

לא קראתם אותו.

שגית אפיק:

בוודאי שלא.

משה גפני (יו"ר ועדת הכספים):

חבר'ה, אני לא מסכים שיקראו אותו.

איתן ברושי (המחנה הציוני):

אני רוצה להגיד לכם, חברי מהקואליציה, יש מדינה ויש אחריות משותפת. מה
שמתחולל עם חוק ההסדרים - -

דוד ביטן (הליכוד):

עושים מאמץ.

איתן ברושי (המחנה הציוני):

- - זה דבר שהוא שערורייה, לא רק בסעיף הזה, בהרבה מאוד סעיפים. אני לא
מאמין - - -

מכלוף מיקי זוהר (הליכוד):

- - -

איתן ברושי (המחנה הציוני):

תשמע רגע, מתן, נדב, אני לא מאמין, מיקי.

מכלוף מיקי זוהר (הליכוד):

אני מקשיב.

איתן ברושי (המחנה הציוני):

אני לא מאמין שמדינה מתוקנת כמו שהיא מתנהלת כפי שהיא מתנהלת בימים
האחרונים.

היו"ר יואב קיש:

אבל יש הסכמות.

איתן ברושי (המחנה הציוני):

אבל זה לא שייך לחוק הזה. זה שייך לפער בלתי נתפס בין מה שכל אחד מאתנו היה
מנהל את העסקים הפרטיים שלו - - -

דוד ביטן (הליכוד):

אבל זה המצב, חוק ההסדרים - - -

איתן ברושי (המחנה הציוני):

זה לא המצב, לא צריך להשלים אתו. אנחנו נגררים אחרי התנהלות לקויה, בזויה,
משפילה את חברי הכנסת ופוגעת במדינה. אני לא ראיתי דבר כזה.

היו"ר יואב קיש:

אני לא מסכים לעניין הזה, אבל, בבקשה.

איתן ברושי (המחנה הציוני):

אני מסכים. זו דעתי.

היו"ר יואב קיש:

בבקשה, תמשיך.

איתן ברושי (המחנה הציוני):

החוק הזה הוא החוק הכי מורכב שהיה. בתהליך קצר כפי - -

היו"ר יואב קיש:

גם לזה אני לא מסכים.

איתן ברושי (המחנה הציוני):

הוא הכי מורכב מכל החוקים.

דוד ביטן (הליכוד):

עשינו דברים יותר מורכבים.

איתן ברושי (המחנה הציוני):

הוא חוק בתחום - - -

מכלוף מיקי זוהר (הליכוד):

- - -

משה גפני (יו"ר ועדת הכספים):

- - -

היו"ר יואב קיש:

בבקשה, תמשיך. גפני, מיקי, זה מפריע.

איתן ברושי (המחנה הציוני):

הוא חוק בתחום ועדת הכספים, זאת ההתמחות שלה, זאת האחריות שלה.

ארבל אסטרחן:

נכון.

איתן ברושי (המחנה הציוני):

לא יכולה להיות החלטה, גם ברוב, רוב תמיד יכול לקבל החלטות, אבל זה לא תמיד
נכון. גם אם הרוב קובע, במקרה הזה הוא לא צודק משום שזה לא חוק שנועד
לוועדה הזאת, היא לא מוכשרת לכך, אין לה את הכלים לכך. ולכן, אני מציע,
ביטן - - -

קריאות:

- - -

איתן ברושי (המחנה הציוני):

אם זה רציני אז תקשיבו.

דוד ביטן (הליכוד):

- - -

היו"ר יואב קיש:

ביטן.

איתן ברושי (המחנה הציוני):

אני אומר גם לחברי גפני, אם צריך להקל על ועדת הכספים אז בואו נוציא סעיף
אחר מוועדת הכספים.

דוד ביטן (הליכוד):

לא.

איתן ברושי (המחנה הציוני):

אי-אפשר להוציא את הסעיף הזה, דיברתי עם איל ינון היועץ המשפטי של הכנסת,
הוא מקור סמכות, הוא לא מעלה על דעתו שאתם תעשו את זה.

דוד ביטן (הליכוד):

כן, בסדר. אז שיעלה על דעתו, מה אני אגיד לך.

היו"ר יואב קיש:

אל תפריע לו. בבקשה.

איתן ברושי (המחנה הציוני):

ולכן, בכל זאת, אני מציע מבקש להשאיר את זה בוועדת הכספים.

היו"ר יואב קיש:

ושזה לא יעבור את חוק ההסדרים.

איתן ברושי (המחנה הציוני):

יש עוד יותר מיום אחד.

דוד ביטן (הליכוד):

לא, אין, אין.

היו"ר יואב קיש:

אבל ישב פה יושב-ראש הוועדה ואמר לך שהוא לא מעביר את זה.

איתן ברושי (המחנה הציוני):

אז תעביר את זה לוועדת הכלכלה.

דוד ביטן (הליכוד):

תן לי רגע להתייחס.

איתן ברושי (המחנה הציוני):

ועדת צדק חלוקתי שהוקמה לאחרונה בהרכב שלא נועד להתמודד עם שאלות כאלה.

דוד ביטן (הליכוד):

למה לא?

איתן ברושי (המחנה הציוני):

משום שזה לא תחום האחריות שלה.

מכלוף מיקי זוהר (הליכוד):

יש לך טעות. זו ועדה מחוקקת, יש לה סמכות.

היו"ר יואב קיש:

אתה תתייחס. בבקשה, לסיים, לא להפריע. מילה אחרונה, בבקשה.

איתן ברושי (המחנה הציוני):

מילה אחרונה. אני מבקש להשאיר את זה בוועדת הכספים ולהטיל על ביטן
ויושב-ראש הוועדה קיש להתייעץ עם גפני איך מחלקים את הזמן.

איילת נחמיאס ורבין (המחנה הציוני):

להכריז על נבצרות על ביטן.

היו"ר יואב קיש:

תודה. עכשיו ניתן ליושב-ראש הקואליציה להתייחס. בבקשה.

דוד ביטן (הליכוד):

קודם כול, ההרגשה שלי לא נוחה, אתם לא סומכים על מיקי זוהר.

איתן כבל (המחנה הציוני):

לא, זה - - -

דוד ביטן (הליכוד):

תקשיב רגע. ביקשתם הרי לא להשאיר בוועדת הכספים, להעביר לוועדת הכלכלה.

איתן ברושי (המחנה הציוני):

אני ביקשתי?

דוד ביטן (הליכוד):

כן, ביקשו החברים שלך יחד אתך, עמדת לידם. תשמע טוב, אני חושב - - -

איילת נחמיאס ורבין (המחנה הציוני):

כי זה ראוי להידון בוועדה סטטוטורית. עם כל הכבוד, לא צריך לקבל את זה
באופן אישי, מה זה קשור למיקי זוהר?

היו"ר יואב קיש:

מיקי, הוועדה שלו זה לא מיקי באופן אישי.

דוד ביטן (הליכוד):

את יודעת מה, אני באמצע.

היו"ר יואב קיש:

זו ועדה לצדק חלוקתי ושוויון חברתי.

איילת נחמיאס ורבין (המחנה הציוני):

היא לא ועדה סטטוטורית, עם כל הכבוד.

היו"ר יואב קיש:

זאת בדיוק הנקודה הזו.

איילת נחמיאס ורבין (המחנה הציוני):

אין סיבה להעביר את זה לשם.

דוד ביטן (הליכוד):

למה את מפריעה?

איילת נחמיאס ורבין (המחנה הציוני):

כי זה הרגל שלי להפריע לך.

דוד ביטן (הליכוד):

עומדת ומפריעה, כשאני אומר משהו את ישר תוקפת אותי.

היו"ר יואב קיש:

ביטן, יאללה, בבקשה.

מכלוף מיקי זוהר (הליכוד):

שוויון חברתי. כולם רוצים - - -

דוד ביטן (הליכוד):

אז תקשיבו רגע, אנחנו לא נקבל פסילה של אף אחד, זה דבר ראשון.

קריאה:

איזה פסילה יש כאן?

דוד ביטן (הליכוד):

דבר שני, ממה אתם מודאגים?

אלעזר שטרן (יש עתיד):

תכף תשמע.

דוד ביטן (הליכוד):

בינתיים אנחנו נהגנו הרבה יותר טוב מאשר אתם נוהגים.

קריאות:

- - -

דוד ביטן (הליכוד):

כשהחוק הזה הגיע דרשנו שיהיה אתכם הסכם, ועיכבנו אותו עד שהיה הסכם, אז
עכשיו אתם רוצים - -

איתן ברושי (המחנה הציוני):

אין טענות.

דוד ביטן (הליכוד):

- - שזה יישאר בוועדת הכספים על מנת שזה לא יהיה בחוק ההסדרים. אז זה לא
המצב.

אחמד טיבי (הרשימה המשותפת):

שאלה.

היו"ר יואב קיש:

שאלה, בבקשה.

אחמד טיבי (הרשימה המשותפת):

ממ"ז, חבר הכנסת מיקי זוהר, שאלה של שימוע, מה העמדה העקרונית שלך לגבי
הקיבוצים?

מכלוף מיקי זוהר (הליכוד):

אווו, שאלה טובה.

אחמד טיבי (הרשימה המשותפת):

שימוע.

היו"ר יואב קיש:

אנחנו לא עושים שימוע עכשיו.

מכלוף מיקי זוהר (הליכוד):

- - -

היו"ר יואב קיש:

ולא דעתו האישית של יו"ר הוועדה היא זו שקובעת.

אחמד טיבי (הרשימה המשותפת):

לא. הוטל דופי בממ"ז. הוטל דופי.

היו"ר יואב קיש:

למה? לא הוטל דופי.

אחמד טיבי (הרשימה המשותפת):

הוטל דופי.

היו"ר יואב קיש:

לא הוטל דופי.

אחמד טיבי (הרשימה המשותפת):

היה צל של ספק.

מכלוף מיקי זוהר (הליכוד):

אני רוצה שתפריד בין הקיבוצים - -

אחמד טיבי (הרשימה המשותפת):

אייווה.

מכלוף מיקי זוהר (הליכוד):

- - לבין עמדתי לגבי מפא"י. קודם כול תעשה הפרדה, זה דבר ראשון, כי יש לי
שתי עמדות שונות בין מפא"י לבין הקיבוצים.

אחמד טיבי (הרשימה המשותפת):

יש קיבוצים שלא שייכים למפא"י.

אלעזר שטרן (יש עתיד):

לא. מפ"מ, דבר על מפ"מ.

קריאות:

- - -

היו"ר יואב קיש:

מיקי, מה שאני מבקש - - -

קריאה:

תן התייחסות רצינית.

היו"ר יואב קיש:

יש התייחסויות. יש לי את עמר בר-לב, שטרן, טרכטנברג ואיילת ורבין. אני רוצה
לפני זה מילה, וזה לך, בעיקר, בעצם לכל חברי האופוזיציה.

דוד ביטן (הליכוד):

מיקי, אנחנו נלך. אנחנו לא הולכים על הפשרה.

היו"ר יואב קיש:

לא, חכה.

דוד ביטן (הליכוד):

זה יישאר בוועדת הכספים, נעשה את החוק הקודם. תודה רבה. בוא, בוא.

מכלוף מיקי זוהר (הליכוד):

מה אתה אומר?

דוד ביטן (הליכוד):

לא נעביר אליך, נשאיר בוועדת הכספים עם החוק הקודם.

מכלוף מיקי זוהר (הליכוד):

אתה רוצה להעביר את החוק as is וזהו?

דוד ביטן (הליכוד):

להשאיר בוועדת הכספים עם החוק הקודם.

אלעזר שטרן (יש עתיד):

הוא לא מאמין בוועדה שלך.

היו"ר יואב קיש:

לא, זה לא. הנקודה היא כזו, איתן, ובזה הוא צודק.

דוד ביטן (הליכוד):

זה מה שאתם, אתם פשוט חוצפנים. אנחנו הלכנו אתך לאורך כל הדרך ואתה לא
מאמין בנו, אתה מבין.

איתן ברושי (המחנה הציוני):

ביטן, אם אתה צועק זה לא אומר שאתה צודק.

דוד ביטן (הליכוד):

אנחנו נשאיר את זה בחוק. בוא, בוא. נוריד את זה מסדר-היום.

איתן ברושי (המחנה הציוני):

תשאיר בחוק. מה זה קשור בכלל?

אחמד טיבי (הרשימה המשותפת):

יאללה, שרה, אנחנו הולכים.

דוד ביטן (הליכוד):

אנחנו נעשה את החוק הקודם בכלל, אנחנו לא מוכנים לשום פשרה.

איתן ברושי (המחנה הציוני):

ביטן, אל תאיימו עלינו.

דוד ביטן (הליכוד):

אנחנו לא מאיימים עליכם.

מכלוף מיקי זוהר (הליכוד):

ברושי, זה הפסד שלך.

היו"ר יואב קיש:

אנחנו ממשיכים את הדיון. ביטן, אני רוצה להגיד - - -

אחמד טיבי (הרשימה המשותפת):

הרבה כסף. זה שלו, הרבה כסף.

איילת נחמיאס ורבין (המחנה הציוני):

מיקי, אתה הופך את זה לאישי? אנחנו אומרים בהגדרה זה לא אישי - - -

היו"ר יואב קיש:

ביטן.

דוד ביטן (הליכוד):

הנוסח הקודם יידון, אין פשרות. רק הקודם.

היו"ר יואב קיש:

ביטן, בוא רגע. התייעצות סיעתית חמש דקות.

(הישיבה נפסקה בשעה 10:15 ונתחדשה בשעה 10:20.)

היו"ר יואב קיש:

אני מחדש את הישיבה. אנחנו נמשיך את הדיון, אני רוצה לשמוע מה אומרים.
אנחנו צריכים לראות עוד לגבי החלטה בקואליציה, עוד אין החלטה.

איתן ברושי (המחנה הציוני):

בסדר, אז תעשה עוד ישיבה וזהו.

היו"ר יואב קיש:

לא תהיה עוד ישיבה. בבקשה, עמר בר-לב.

עמר בר-לב (המחנה הציוני):

ראשית, אני רוצה לומר שלא מדובר כאן בהסכם בין הקואליציה לאופוזיציה כי זה
לא עניין של קואליציה ואופוזיציה.

יהודה גליק (הליכוד):

כל דבר זה עניין של קואליציה-אופוזיציה, את זה עדיין לא למדת?

עמר בר-לב (המחנה הציוני):

לא. יש כאן הסכם בין האוצר לבין הקיבוצים.

איתן ברושי (המחנה הציוני):

- - -

עמר בר-לב (המחנה הציוני):

איתן, אל תפריע לי. יש כאן הסכם בין האוצר והקיבוצים, ובוועדת הכספים כשהיה
דיון על זה אז כל חברי הוועדה, אכן קואליציה ואופוזיציה, בירכו על ההסכם
הזה. ההסכם הזה כנראה בחקיקה הוא מאוד מורכב, ואת זה הבנו מהיועצים
המשפטיים גם של ועדת הכספים וגם מהיועצים המשפטיים של הכנסת. אני מבין
שמדובר שם באיזה 18 עמודים.

החשש שלנו הוא לא שההסכם לא יקוים, אלא שיהיו טעויות בהגדרת החוק שמאשר את
ההסכם, זה החשש שלנו. ולכן, שוב, אם אפשר בוועדת הכספים באמת להקצות את
הזמן ואת כוח-האדם לעשות את זה, מצוין. אם אי-אפשר, אז אני לא רואה – אני
מבין שיש מחסור ביועצים משפטיים, שוב, זה לא שכמו שאמר חבר הכנסת - -

ארבל אסטרחן:

שמתמחים בנושא, נכון.

עמר בר-לב (המחנה הציוני):

- - ביטן, זה שעתיים היום ושעתיים מחר. אני חושב שהאחריות של כולנו שיהיה
חוק כמו שצריך. מכיוון שזה באמת הישג היסטורי בין האוצר לבין הקיבוצים, אני
חושב שחשוב שהוא יתקיים.

אני רוצה להכניס כאן עוד איזשהו ניואנס שהיה בוועדת הכספים. למשל, יש שם
איזה סעיף, אני כבר לא זוכר בדיוק את הסעיף, שהוא לא קשור לקיבוצים, הוא
קשור למושבים, ונציגי המושבים אמרו שהם מבקשים להוציא אותו. והממונה על
המסים במשרד האוצר אמר: אין בעיה, כבר הסכמנו להוציא אותו. זאת רק דוגמה
אחת קטנה, שלא לוקחים as is ופשוט הופכים את זה לחוק. זה דבר מאוד מאוד
מורכב.

היו"ר יואב קיש:

שטרן, בבקשה. מנו, אתה אחריו.

אלעזר שטרן (יש עתיד):

תודה. תראה, ההתיישבות העובדת, אני לא צריך להגיד לך, חשובה לקואליציה
ולאופוזיציה.

היו"ר יואב קיש:

ברור.

אלעזר שטרן (יש עתיד):

חוק ההסדרים, אנחנו מכירים את המגבלות שלו.

איילת נחמיאס ורבין (המחנה הציוני):

חוק ההסדרה לקיבוצים.

אלעזר שטרן (יש עתיד):

אני חושב, דרך אגב, שהאיום הזה של חברנו ביטן מבזה את כולנו. זאת אומרת, לא
יכול להיות שאם אנחנו חושבים שעושים משהו נכון בפשרה הזאת, אז מקריבים אותה
בגלל התנהגות של קואליציה-אופוזיציה. אם החוק הזה נכון כמו שהוא כתוב אז
צריך להעביר אותו בדרך הכי נכונה, הכי מהר שאפשר, אבל בדרך הנכונה.

ביקשת, בצדק, מחבר הכנסת גפני להדגיש איזה משפט שהוא אמר. אבל מה גפני אמר:
אין לי לשכה משפטית גדולה בשביל הדברים האלה, בהגינותו, וזה כמובן תואם את
מה שאמר היועץ המשפטי של הכנסת. אני רוצה להגיד על זה משהו, בינינו, אנחנו
יודעים למה הוועדה של מיקי זוהר הוקמה. היא לא הוקמה בגלל מחסור בוועדות
בכנסת. כשהקימו אותה – דרך אגב, ליש עתיד אין שם נציג בגלל זה, בגלל שבסאגה
הזאת לא היינו מוכנים להיות שותפים להמצאה המצחיקה הזאת של ועדה כפיצוי
פוליטי לחבר כנסת מהקואליציה, שלא נותנים לו ייעוץ משפטי אפילו לתוך הוועדה
הזאת.

היו"ר יואב קיש:

זה לא נכון. יש לו יועץ משפטי בוועדה.

ארבל אסטרחן:

אין יועץ קבוע כי אין שם נושא קבוע. ככל שתעבור לשם חקיקה יהיה יועץ משפטי
בהקשר לחקיקה.

אלעזר שטרן (יש עתיד):

בקיצור, אין לו יועץ משפטי. אין ועדה כזאת שאין לה - - -

היו"ר יואב קיש:

כל דיון יש שם יועץ משפטי.

ארבל אסטרחן:

אותו דבר אצל אלי כהן.

אלעזר שטרן (יש עתיד):

סליחה.

מנואל טרכטנברג (המחנה הציוני):

אין קבוע.

אלעזר שטרן (יש עתיד):

אבל כאילו שיש נושא, צדק חברתי. אז זאת ועדה שעל פניו היה אמור להיות לה
יועץ משפטי, אבל אין לה יועץ משפטי. אנחנו יודעים למה.

היו"ר יואב קיש:

יכול להיות שיהיה לה.

אלעזר שטרן (יש עתיד):

זאת ועדה שתקום ותיפול, וזה סוג של פיצוי לחברנו הנחמד מיקי על זה שהוא
איים על הקואליציה, ואז נתנו לו - - -

יואב בן צור (ש"ס):

נו, ומה רע שייתנו לו משהו לעשות? מה יש?

אלעזר שטרן (יש עתיד):

בסדר.

עבדאללה אבו מערוף (הרשימה המשותפת):

שאלה מאוד טובה.

אלעזר שטרן (יש עתיד):

מה אנחנו רוצים לעשות? לקחת אוכלוסייה חשובה כל כך כמו הקיבוצים, לקחת הסדר
שהוא חשוב של רשות המסים, שגם היא רשות חשובה מאוד ומקצוענית מאוד, ולקחת
את החוק הזה ולהגיד: חבר'ה, אנחנו בינינו פה סיכמנו בין קואליציה
ואופוזיציה, אז יאללה, בוא נחליק אותה כאילו. בואו לא נמלא את החובה שלנו
כחברי כנסת להסתכל על האותיות של החוקים ולהבין את המשמעות ארוכת הטווח שיש
לדבר הזה.

ולכן, מה שאני חושב, שאם רוצים לעשות הסדר, אז בואו נקרא לזה סידורים
כאילו. אם רוצים לעשות חוק, אם אנחנו רוצים שיתייחסו אלינו כחברי כנסת
ברצינות, אז נתייחס למושג חוק ברצינות. ולא נגיד שעכשיו בגלל שלוועדת
הכספים, שהיא מומחית בעניין הזה, אין זמן אז אנחנו יאללה, בואו נמציא ועדה,
נשים פס על הייעוץ המשפטי – דרך אגב, אני לא צריך להגיד לך, ששתי קומות
מתחתנו יש עכשיו כשאנחנו יושבים פה דיון שלא משנה אם יועץ משפטי או לא, אין
אף יועץ משפטי שיכול להצדיק את מה שקורה שם, והדיון ממשיך כאילו. אבל לפחות
שומעים את הייעוץ המשפטי שאליו – אני מדבר על חוק ההסדרה – אבל לפחות
שומעים את הייעוץ המשפטי וכאילו מתייחסים.

פה אין ייעוץ משפטי – ואני מסיים את זה – אני מציע להתייחס למה שאמר גפני,
זה נושא שלו, זה נושא שהוא רוצה לקדם, זה נושא שהייעוץ המשפטי של הוועדה
שלו מקצוען בזה. אני מציע להיענות לאיום של ביטן ולהשאיר את זה בוועדת
הכספים.

היו"ר יואב קיש:

אני אתייחס בסוף לכל הדברים שנאמרו פה, כמובן.

עבדאללה אבו מערוף (הרשימה המשותפת):

יש לי משפט אחד.

היו"ר יואב קיש:

בבקשה.

עבדאללה אבו מערוף (הרשימה המשותפת):

אם בוועדת הכספים לא מספיקים, אז אפשר גם לפצל. אני לא חושב שזה יכול לתקוע
את כל החוקים ואת התקציב בכלל.

היו"ר יואב קיש:

אני אדבר על זה.

אלעזר שטרן (יש עתיד):

ונתחייב שנעשה את זה מהר.

היו"ר יואב קיש:

חבר הכנסת טרכטנברג, בבקשה.

מנואל טרכטנברג (המחנה הציוני):

אני רוצה להתייחס קודם כול ממש לגופו של עניין גם בפן המקצועי. תראו, החוק
הזה הוא מורכב מאוד, ואני הייתי מעורב במשא-ומתן, וחלק מאתנו היו מעורבים.
הוא מורכב מאוד, יש הרבה מאוד סעיפים וסעיפי משנה. ואתה, יואב, היית בוועדת
הכספים דומני כשדנו בחקיקה על חברות הארנק.

היו"ר יואב קיש:

מה נסגר עם זה בסופו של דבר?

מנואל טרכטנברג (המחנה הציוני):

ואני רוצה להגיד לך, תראה, אחרי שהגיעו להסכמות פעם אחר פעם, תראה איזה
דיונים מעמיקים על פרטים שהם נורא חשובים. כי אתה יודע, אנחנו יושבים
בוועדה ואנחנו יכולים לחשוב שזה מאוס, אבל בסוף זה קובע גורלות.

היו"ר יואב קיש:

מאוד מאוד חשוב.

מנואל טרכטנברג (המחנה הציוני):

נכון. ולכן אני אומר, החוק הזה דומה לו גם בהיקף וגם במורכבות, כי אלו
סוגיות מיסוי. בסוגיות מיסוי אתה לא יכול להגיד: הסכמתי בגדול שזה יהיה ככה
וזהו זה. הפרטים, the devil is in the detail, השטן הוא בפרטים.

ולכן, פה זה לא רק עניין של ייעוץ משפטי, זה עניין של באמת העמקה בסעיף
סעיף, וזה דורש זמן, ואי-אפשר לעשות חאפ-לאפ, לא חשוב מה, אבל תצא חקיקה
רעה, - - - דווקא הוראה לרשות המסים רעה, נקודה. ואנחנו לא יכולים להרשות
דבר כזה. זאת אמירה אחת.

אמירה שנייה, ואמרתי את זה קודם. תראה, אם היה משהו שחייב להיות בחוק
ההסדרים כי אם לא אין תקציב, הייתי אומר: ואלאק, אתה יודע, אז בוא נהיה פה
כל הלילות עד שיצא עשן. זה לא כך, ואני אומר את זה באחריות מלאה, התקציב
יכול לעבור גם בלי החקיקה הזו. למה? מכיוון שמדובר על צד ההכנסות, מדובר על
תחזית מסים, שום דבר לא צריך להשתנות בחוק התקציב כדי שזה יעבור.

אלעזר שטרן (יש עתיד):

נכון.

מנואל טרכטנברג (המחנה הציוני):

יתרה מזאת, בפועל הגבייה ממסים שנה אחר שנה מקיבוצים הוא בסדר גודל כמו מה
שצפוי אחרי העברת החוק. כלומר, שאם עשו - - -

אלעזר שטרן (יש עתיד):

בלי קשר לקיבוצים, היא בכלל גדלה יותר.

מנואל טרכטנברג (המחנה הציוני):

לא, תעזוב, אתה חושב בדבר ספציפי.

אלעזר שטרן (יש עתיד):

נכון.

מנואל טרכטנברג (המחנה הציוני):

כארבעה מיליון או משהו כזה זה בפועל ההכנסות, כי כל פעם מגיעים להסכמות על
החוק.

היו"ר יואב קיש:

כן, אבל יש שם חצי מיליארד שקל שצריך להעביר ישירות. בסדר, לא חשוב.

מנואל טרכטנברג (המחנה הציוני):

זה לא יעכב את התקציב, זה לא שייך לעולמות האלה, זה כן שייך לרצון לגמור את
העניין. עכשיו, תראה מה שקורה, הרצון הזה הוא משותף לכל הצדדים, לקיבוצים,
לרשות המסים, לאופוזיציה ולקואליציה, באותה מידה כולנו רוצים את אותו דבר.
מה שאף אחד מאתנו מקווה, אני מקווה, לא רוצה, זו חקיקה רעה ברשלנות.

ולכן, ההצעה שלי היא ככה, להחזיר את זה לוועדת הכספים.

היו"ר יואב קיש:

זה עוד לא יצא מוועדת הכספים.

מנואל טרכטנברג (המחנה הציוני):

להשאיר את זה שם.

ארבל אסטרחן:

להשאיר.

מנואל טרכטנברג (המחנה הציוני):

ולהגיד את הדבר הבא: אם ועדת הכספים תספיק, תספיק. אם לא תספיק, למחרת היום
היא עושה את זה כי כולנו רוצים בכך, נקודה. אי-אפשר לעשות פלסתר מתהליך
החקיקה.

היו"ר יואב קיש:

תודה. חברת הכנסת איילת נחמיאס ורבין.

איילת נחמיאס ורבין (המחנה הציוני):

אין לי הרבה מה להוסיף על דבריו המלומדים של חבר הכנסת טרכטנברג. כמובן שכל
מה שאמרו גם החברים האחרים, אני מוכרחה להגיד, אני חברת ועדת הכנסת מאוד
מאוד עקבית כפי שאתה יודע, אני לא אוהבת את המעברים חסרי הפשר האלה בין
חקיקות, גם לא בחוק ההסדרים, ויש שיאמרו: החוק להסדרת הקיבוצים.

אני באמת אומרת לכם, זו טעות, זו בכייה לדורות. זה נראה לנו כאילו לא
דרמטי, וישר אנחנו אומרים לעצמנו: טוב, חוק ההסדרים ממילא כבר עובר שבוע
הבא, מי יזכור מה היה בוועדת הכספים, ומה היה בוועדה לצדק חלוקתי, ומה היה
בוועדת רפורמות, ומה אנחנו דחפנו לוועדה.

אני אומרת לכם, אגב, אני רוצה למען הסר ספק ושיהיה כתוב בפרוטוקול, אני
לשנייה אחת לא מטילה דופי בממ"ז, אני אמלא את תפקידו של טיבי, לא מטילה
דופי במיקי מכלוף זוהר, באמת שלא, זה לא עניין אישי.

מנואל טרכטנברג (המחנה הציוני):

לא שייך.

איילת נחמיאס ורבין (המחנה הציוני):

זה עניין עקרוני. אני חושבת שמדובר בסוגיה מאוד מאוד מאוד מהותית. יואב,
אתה בעצמך בצדק הנהנת בראשך כשאמרנו שהקיבוצים הם לא עניין של קואליציה
ואופוזיציה. ההתיישבות היא לא קואליציה ואופוזיציה, ובצדק עשית את זה, כי
אנחנו יודעים - - -

היו"ר יואב קיש:

גם עכשיו אני מהנהן בראשי.

איילת נחמיאס ורבין (המחנה הציוני):

יפה שאתה מחרה אחרי, זה קורה אחת לשבוע, אז אני רוצה לנצל - - -

היו"ר יואב קיש:

אז אני פטור עכשיו לשבוע הבא?

איילת נחמיאס ורבין (המחנה הציוני):

אה, כאילו אמרתי לעצמי. מה שבאמת אני אומרת לכם, יש פה משהו שהוא סובל
מאיזו אנומליה, יש פה משהו לא הגיוני. תקשיב רגע, אני רוצה רגע להשלים
משהו. התרגלנו במידה מסוימת לוועדת רפורמות שפעם היא בכלל הייתה מיועדת
לנושא התכנון והבנייה ופתאום היא כבר דנה בנושא הרפורמות בבנקים.

תקשיבו, זה באמת הופך את עבודת הכנסת למגוחכת, שלא לומר את תקנון הכנסת
לפלסתר, ואף אחד מאתנו – זה לא משנה אם נרכיב את הממשלה בבחירות הבאות,
אמן, או שזה ייקח יותר מקדנציה אחת – אני אומרת לך באמת, בסוף אני מסתכלת
על מה שאנחנו עושים מתקנון הכנסת, ארבל, זה לא יפה, את לא מהנהנת לי היום
כשאני אומרת דברים בשם אומרם, זה לא מוצא חן בעיני.

ארבל אסטרחן:

אה, אני בלב לגמרי מסכימה.

איילת נחמיאס ורבין (המחנה הציוני):

אני אומרת לכם, יש פה משהו לא הגיוני. תודה רבה.

היו"ר יואב קיש:

תודה רבה. אני חושב שנאמרו פה בהחלט דברים בעלי משקל וחשובים. חס וחלילה,
שלא יישמע שאנחנו חושבים שהנימוקים שנאמרו פה הם לא ראויים. אני רק רוצה
להתייחס בכמה מילים לסיטואציה ומה אנחנו נמשיך מפה.

ראשית, אנחנו מדברים על נושא מורכב, חשוב, משמעותי, שנוגע כמו שאמרתם
לקואליציה ולאופוזיציה כאחד, בעצם לטובת אזרחי ישראל ולטובת הקיבוצים,
ובעצם האוצר, ובאמת איך מתייחסים אליהם בנושא מערך הגבייה.

הדיונים האלה בין שני הגופים, בין האוצר לקיבוצים כבר מתקיימים לא מעט זמן,
ואני יכול להגיד להם שהייתי אחד מהגורמים שאמר שבחוק ההסדרים לא אתן את ידי
שהדבר הזה יבוא בכפייה. הם צריכים להיות מסוגלים להסתדר ולהגיע להסכמות.
והעניין הזה נסחב ונסחב ונסחב, וכולל כל הזמן שמירה גם של, אני חייב להגיד,
יושב-ראש הכנסת היה מעורב בעניין הזה. ואמרנו כל הזמן לאוצר: אתם צריכים
להגיע להסכמות, והגיעו להסכמות.

אתמול בערב יצאה אחרי הרבה מאוד שעות עבודה טיוטה ראשונית של הסכמות שגיבשו
האוצר והקיבוצים. דרך אגב, כנראה לא מעט בגלל לחץ הזמנים. זאת אומרת, אני
מניח שאם לא היינו בלחץ הזמנים של חוק ההסדרים, יכול להיות שלא היינו
מגיעים לטיוטה המוסכמת הזו כביכול. כל צד הבין שהוא חייב כנראה לוותר פה,
לוותר שם בשביל לגמור את הדבר הזה.

איילת נחמיאס ורבין (המחנה הציוני):

ידידי, את זה אפשר להגיד על כל פרק בחוק ההסדרים, עם כל הכבוד.

היו"ר יואב קיש:

נכון. התשובה נכונה. וגם על הפרק הזה. גם במקרה הזה התשובה נכונה בעניין
הזה. מה המשמעות? המשמעות, ופה אני חושב אולי אחרת ממך, ידידי פרופ'
טרכטנברג, האוצר מסתכל על זה כחלק ממימון התקציב. זאת אומרת, לתפיסתו ללא –
ואני אומר לך, זה מה שהאוצר אומר, אתה רואה את זה אחרת, אני מבין. האומר
האוצר: ללא קבלה של כ- שם יש איזה אני חושב אפילו - - -

מנואל טרכטנברג (המחנה הציוני):

400 מיליון.

היו"ר יואב קיש:

400 בשלב הראשון, ואולי אחרי זה - - -

אלעזר שטרן (יש עתיד):

זה אחרי הפשרה.

היו"ר יואב קיש:

כן. אין לו עוד מקורות, בוא נגיד שזה עכשיו מחייב אותו לדבר על מקורות
אחרים. יכול להיות שכמו שאתה אומר בעניין הזה אולי האוצר קצת לוקח - - -

מנואל טרכטנברג (המחנה הציוני):

נכון, זה אמצעי לחץ, אתה יודע.

היו"ר יואב קיש:

נכון. בסדר, אבל אני אומר לך מה חושבים. אי-אפשר להתעלם מזה.

מנואל טרכטנברג (המחנה הציוני):

אם יבוא ראש אגף התקציבים פה ואני אעשה לו חקירה צולבת, תאמין לי שהוא לא
יצא טוב מזה.

היו"ר יואב קיש:

בסדר. אי-אפשר להתעלם מזה שיש לזה משמעויות תקציביות, אפשר להתייחס, האם זה
חייב או לא חייב לעבור לחוק ההסדרים, יש לזה משמעויות תקציביות, נקודה.

עכשיו אנחנו באילוצי זמנים. יושב פה יושב-ראש ועדת הכספים חבר הכנסת גפני,
ואומר: סליחה, אני פשוט לא אספיק. אז זה לא יהיה. המשמעות היא בעייתית. אתם
מבינים, אנחנו גם במסגרות זמנים, גם תקציב. יושבת פה היועצת המשפטית או
היועץ - - -

עמר בר-לב (המחנה הציוני):

הוא אומר שהוא לא יספיק כי זה נושא רציני וצריך להקדיש לו את הזמן, לא
כי - - -

היו"ר יואב קיש:

נכון. לצורך העניין יש לנו בערך עוד יום וחצי, משהו כזה, אנחנו רוצים עד
סוף השבוע להשלים את הכול, ולא יהיה לו זמן כי יש לו עוד נושאים אחרים שהוא
חייב לדון בהם. יש לנו ועדה אחרת, וזאת ההצעה של הקואליציה, שנכון, באופן
עקרוני כולנו היינו מעדיפים שזה יהיה בוועדת הכספים, בעניין הזה אני לא
חושב שהדעה שונה. אבל אם זה – ואת זה אמר בצורה הכי ברורה יושב-ראש ועדת
הכספים – אם זה נשאר שם זה לא מגיע לחוק ההסדרים, ולזה יש משמעויות,
אי-אפשר להתעלם מזה.

ואני רק רוצה להתייחס לנקודה הנוספת שהעלתה פה ארבל, שאיל ינון גם ציין
בפני, שלמעשה לא תוכל הלשכה המשפטית של הכנסת לתת תמיכה ראויה בייעוץ
המשפטי לוועדה של מיקי זוהר בלוחות הזמנים הקיימים. אני פוסל, ותסלח לי
ידידי שאני מתייחס למה שאמרת, אבל את כל ההתייחסות שלך לוועדה של מיקי
וליועץ שלה, שכן יועץ, אני ממש לא שותף לדבר הזה. אבל את האילוץ הקיים
בלשכה המשפטית לקראת התאריכים ואיפה שאנחנו נמצאים אני יכול להבין.

אנחנו נלך עם דבר כזה בהנחה שנחליט להעביר את זה לוועדה של מיקי. אני אומר
לכם שגם מיקי, כמו שאמרנו, אם הוא רואה שהוא לא מצליח לעשות עבודה טובה
ושהייעוץ המשפטי אכן לא מצליח לקיים את הדיונים במשמעויות ובדברים שצריך,
ולא מצליחים, אז זה יפוצל. זאת אומרת, אנחנו לא הולכים עם הראש בקיר להעביר
חוק לא טוב, נקודה. את זה לא נעשה, ובזה אני מצטרף לכל מי שאמר את זה קודם.

יכול להיות שגם לא נפצל את זה בסוף למיקי. אבל אני אומר לכם מעבר לזה,
בהנחה שנחליט לתת לוועדה של מיקי לדון בזה, נעשה את כל המאמצים. אבל אם
נגלה שלא הצלחנו בלוחות הזמנים, בין אם זה בגלל הייעוץ המשפטי, בין אם זה
בגלל לוחות הזמנים הבעייתיים מלכתחילה, לא נעביר חוק לא טוב. אנחנו נפצל את
זה ונחכה עם זה לסיום בכל מקרה.

ולכן, אני כרגע לא עושה הצבעה על הנושא הזה. אנחנו נבחן את המשמעויות כמו
שעלו פה בוועדה, ולאחר מכן במידת הצורך נחליט שכן רוצים לפצל או לא רוצים,
נעלה את זה פה להצבעה ונבוא ישר להצבעה, כי את הדיון סיימנו בנושא.

מה שאני מבקש רק להגיד לכם, ואיילת, אני לא יודע אם היית פה, ועדת הכנסת
תעבוד ביומיים הקרובים מסביב לשעון, אני מבקש מכולם להיות מוכנים לקריאה של
חצי שעה גם בשעות הקטנות של הלילה. תודה רבה. הישיבה נעולה.

הישיבה ננעלה בשעה 10:38.
