הכנסת העשרים

מושב רביעי

פרוטוקול מס' 22

מישיבת הוועדה המשותפת לוועדת הכנסת ולוועדת החוקה, חוק ומשפט לדיון בהצעת
חוק יסוד: ישראל מדינת הלאום של העם היהודי

יום רביעי, ו' באב התשע"ח (18 ביולי 2018), שעה 7:20

סדר היום:

הצעת חוק-יסוד: ישראל – מדינת הלאום של העם היהודי

נכחו:

חברי הוועדה:

אמיר אוחנה – היו"ר

יואב בן צור

יוסף ג'בארין

יעל גרמן

אחמד טיבי

אורי מקלב

ניסן סלומינסקי

נורית קורן

חברי הכנסת:

דוד אמסלם

קארין אלהרר

אבי דיכטר

איילת נחמיאס ורבין

רועי פולקמן

עודד פורר

נחמן שי

מוזמנים:

איל זנדברג – עו"ד, משרד המשפטים

שמחה רוטמן – עו"ד, התנועה למשילות ודמוקרטיה

ייעוץ משפטי:

גור בליי; אלעזר שטרן

מנהל הוועדה:

אסף פרידמן

רשמת פרלמנטרית:

שרון רפאלי

הצעת חוק-יסוד: ישראל – מדינת הלאום של העם היהודי

היו"ר אמיר אוחנה:

בוקר טוב. אני מתכבד לפתוח את ישיבת הוועדה המשותפת לוועדת הכנסת ולוועדת
החוקה, חוק ומשפט לדיון בהצעת חוק הלאום. היועץ המשפטי, אתה רוצה למסור כמה
דברים ולאחר מכן אנחנו נעבור להקראה של החוק כולו בהכנה לקריאה שנייה
ושלישית. בבקשה.

גור בליי:

במה שהופץ אתמול עלתה אתמול במהלך הדיון האפשרות להוסיף את המילים "או
על-פיו" בסיפא של סעיף 10 ובסיפא של סעיף 4(ב). בעקבות כך ניתנה הזדמנות
להגיש הסתייגויות נוספות והוגשו הרבה מאוד הסתייגויות. לדעתי, למעלה מ-800.

קארין אלהרר (יש עתיד):

הופתעתם?

גור בליי:

לא יודע.

לאור ההסתייגויות הרבות הוחלט על-ידי יושב-ראש הוועדה למשוך את התוספת של
המילים האלה, ואז ההסתייגויות היו על הוספת המילים האלה - -

היו"ר אמיר אוחנה:

השתכנענו.

יוסף ג'בארין (הרשימה המשותפת):

800 היו מספיק כדי לשכנע אותך.

קארין אלהרר (יש עתיד):

מי אמר שהאופוזיציה לא יעילה?

גור בליי:

לאור ההסתייגויות האלה יושב-ראש הוועדה השתכנע, הסיר את המילים האלה, וגם
ההסתייגויות התייתרו ואין להן משמעות. לכן הוועדה השלימה את הדיון בכל
ההסתייגויות שהיו מונחות על שולחנה.

אני אגיד כמה מילים על המשמעות של השפה או השמטה של המילים "או על-פיו".
כמו שאמרנו אתמול אנחנו חשבנו שההוספה של המילים "או על-פיו" היא לא חיונית
בהקשר הזה. יכול להיות שהיא נותנת עוד הבהרה - -

היו"ר אמיר אוחנה:

גם הרמוניה.

גור בליי:

ודאי. גם בין 4(ב) ל-10 שאנחנו בכל מקרה שומרים על הרמוניה. אבל בכל מקרה
או שזה בפנים בשני המקרים או בחוץ כי רצינו לשמור על הרמוניה. אנחנו חשבנו
שזה לא מתחייב מהדבר הזה כי מה שנאמר פה זה שהפרטים לעניין זה ייקבעו בחוק;
זאת אומרת יש אמירה כללית, ובחוק אתה מפרט יותר על האמירה הכללית הזאת.
אנחנו סבורים שאין מניעה מכוח החוק המפורט הזה – חוק שעות עבודה ומנוחה או
פקודת העיריות – שסעיפי ההסמכה שלו יאפשרו התקנה של חוקי עזר או חקיקת משנה
אחרת.

עודד פורר (ישראל ביתנו):

כי זה בחוק.

גור בליי:

זה בעצם הסדרים שמיישמים בחוקי העזר את אותם פרטים שכלולים בחוק. כך
שבעינינו, הדבר הזה הוא אפשרי ואין מניעה לעשות כן. אני גם רוצה לציין שלא
כתוב פה שהפרטים ייקבעו רק בחוק או איזשהו ייחוד של הדבר הזה כמו למשל, כמו
שיש בפסקת הגבלה. בעניין הזה הוזכרו פסקות הגבלה בחוק יסוד: כבוד האדם
וחירותו או חוק יסוד: חופש העיסוק. שם כותבים שאי אפשר לפגוע בזכויות אלא
בחוק או מכוח הסמכה. זאת אומרת רק בחוק או מכוח הסמכה מפורשת. זאת אומרת יש
ייחוד של הדבר הזה, ופה אין ייחוד כזה. לכן אנחנו חושבים שההבהרה הזאת
הייתה מסירה עוד ספקות כלשהן שהיו אבל היא לא נצרכת, ובלעדיה אין סיבה
שתעלה טענה לגבי תקפות של דברים שהוצאו מכוח זה. אני גם רוצה לציין
שמהבדיקות שאנחנו ערכנו ראינו שבחוק חסינות חברי הכנסת יש התייחסות לעניין
חסינות משכן הכנסת, וכתוב שם: "פרטים ייקבעו בחוק". יש באמת חוק משכן הכנסת
וגם תקנות שונות שנוגעות להיבטים של חסינות משכן הכנסת.

אחמד טיבי (הרשימה המשותפת):

יש הבדל בחסינות לפי הלאום?

היו"ר אמיר אוחנה:

לא, לא.

יוסף ג'בארין (הרשימה המשותפת):

זה יגיע.

גור בליי:

גם שם ההתייחסות זה פרטים שייקבעו בחוק ונקבעה גם חקיקת משנה שנוגעת
לעניינים האלה.

עד כאן.

היו"ר אמיר אוחנה:

הייעוץ המשפטי ירצה להוסיף כמה מילים? לא חייב.

איל זנדברג:

בוקר טוב. כמו שאמר היועץ המשפטי של הוועדה מבחינת הבהירות יכול להיות
שעדיף היה להוסיף את המילים. צריך להבחין תמיד בין מה שהוועדה רוצה לבין מה
שהטקסט אומר. אני חושב שאין פה מחלוקת. יש מחלוקת על הרבה מאוד דברים, אבל
בהקשר הזה אין מחלוקת לגבי התוצאה הרצויה וזאת שאלה של משפטנות איך להגיע
לתוצאה הזאת. לדעתי, זאת פרשנות שאפשר יהיה לייחס אותה לטקסט כאן, כמובן
במסגרת הדוקטרינה הרגילה שחקיקת משנה תצטרך לעמוד במה שהמחוקק יקבע בחוק
הראשי. לא אפשרי לחרוג ממנו, וצריך להבחין בין הסדרים ראשיים להסדרים
משניים. אבל אלה הדברים הרגילים. אני לא חושב שהמילה הזאת בהקשר הזה שמדובר
פה תגרום לכך שצריך יהיה לבטל את כל חוקי העזר שנחקקו או חקיקת משנה לא
תהיה אפשרית.

היו"ר אמיר אוחנה:

כלומר אם אנחנו מבינים נכון הפרשנות המקובלת של המילים "בחוק" זה גם "על פי
חוק".

איל זנדברג:

בהקשר הזה זה יהיה אפשרי. תחת הדוקטרינות הרגילות אני לא חושב שזה מה
שיגרום לבעיה. היה עדיף להבהיר אבל משזה נאמר לפרוטוקול אני חושב שזה יהיה
אפשרי.

יעל גרמן (יש עתיד):

יש לי שאלה. אני אמנם שאלתי אתמול את גור, אבל אני רוצה בכל זאת לשאול כדי
שזה ייאמר לפרוטוקול. למעשה, הצבענו על הגרסה שבה בסעיף 4 היו המילים "או
על-פיו", ובפסקה 10 המילים נעדרו. אתם רציתם להכניס את זה, ועל כך הגשנו
הסתייגויות. היום אתם מחזירים למצב שבשני המקרים אין "או על-פיו", זאת
אומרת - -

קארין אלהרר (יש עתיד):

זה שינוי.

יעל גרמן (יש עתיד):

- - אנחנו פסחנו על ההזדמנות להגיש הסתייגויות לקטע שבו יש רק במקום אחד
"על-פיו" ובמקום אחר לא. אני אסביר את עצמי שוב - -

היו"ר אמיר אוחנה:

בעצם חזרנו לנוסח המקורי.

יעל גרמן (יש עתיד):

לא חזרנו על הנוסח המקורי.

היו"ר אמיר אוחנה:

התשובה היא כן.

קארין אלהרר (יש עתיד):

לא. בהתחלה בסעיף 4 היה "על-פיו".

יוסף ג'בארין (הרשימה המשותפת):

הגשנו לפי "על-פיו". זה מראש הגיע עם "על-פיו".

יעל גרמן (יש עתיד):

בנוסח המקורי היה ב-4 "או על-פיו" ובסעיף 10 לא. לא חזרנו לנוסח המקורי.
חזרנו לנוסח אחר שבו בשני המקורות אין "או על-פיו". זה לא הנוסח המקורי.

אבי דיכטר (הליכוד):

הגשתם הסתייגות על מקום שהוסף "על-פיו" כדי להסיר אותו.

יוסף ג'בארין (הרשימה המשותפת):

לא, לא. יעל צודקת במאה אחוז. בסעיף השפה הערבית זה הגיע עם "על-פיו".
עכשיו מוחקים "על-פיו".

אבי דיכטר (הליכוד):

אבל הגשתם הסתייגות כי הוסיפו "על-פיו" ורציתם להסיר.

יוסף ג'בארין (הרשימה המשותפת):

לא, לא.

אבי דיכטר (הליכוד):

על מה הגשתם הסתייגות? נו, בחייך.

יוסף ג'בארין (הרשימה המשותפת):

בקריאה השנייה והשלישית זה הגיע עם "על-פיו".

גור בליי:

זה באמת קצת מבלבל. אני אסביר את העניין.

יוסף ג'בארין (הרשימה המשותפת):

עובדתית כשזה הגיע לקריאה שנייה והשלישית בסעיף 4 היה כתוב "על-פיו".

גור בליי:

נכון.

יוסף ג'בארין (הרשימה המשותפת):

רק עכשיו הוא הבין את זה.

גור בליי:

לא, לא. אני רוצה להסביר.

יוסף ג'בארין (הרשימה המשותפת):

זה רק שינוי.

גור בליי:

אני אעשה סדר. כשהוועדה חידשה את דיוניה בהכנה לקריאה שנייה ושלישית ביום
שלישי שעבר היה נוסח שבו הופיעו המילים "או על-פיו" בסעיף השפה ב-4(ב) ולא
הופיעו בסעיף 10. ואז היו דיונים שונים והוגשו הסתייגויות לנוסח הזה. ביום
שני האחרון, לפני יומיים, היה דיון שלקראת סופו בעקבות הנושא שעלה בהיעדר
ההרמוניה בין 4(ב) ל-10 אני התייחסתי לכך שמסירים את המילים "או על-פיו".

יוסף ג'בארין (הרשימה המשותפת):

מאיפה?

גור בליי:

מ-4(ב). הוא לא היה ב-10. אמרנו, בואו ניצור הרמוניה, נוריד אותו מ-4(ב),
ובאותו רגע הנוסח היה בלי "על-פיו" בשניהם.

קארין אלהרר (יש עתיד):

אבל אז נתתם להגיש הסתייגויות.

גור בליי:

נכון. בעקבות האמירה הזאת כתבנו במייל שעד 18:00 בערב של אותו יום שני,
בנוסף להסתייגויות ל-7 אפשר גם להגיש הסתייגויות להורדה של 4(ב). ואז הוגשו
הסתייגויות להורדה של 4(ב). זאת אומרת על ההורדה של 4(ב) כבר הוגשו אותן
הסתייגויות שהוגשו עד 18:00 בערב.

יעל גרמן (יש עתיד):

אבל אתם ביטלתם אותן.

גור בליי:

לא. הם הוצבעו אתמול לצד ההסתייגויות של סעיף 7.

עודד פורר (ישראל ביתנו):

הם רצו לעשות עוד שינוי ועכשיו חזרו בהם.

גור בליי:

800 ההסתייגויות הנוספות זה בעצם על ההוספה של "או על-פיו".

היו"ר אמיר אוחנה:

נכון.

אבי דיכטר (הליכוד):

יעל, מרוב הסתייגויות אתם כבר לא זוכרים על מה הגשתם, מתי ולמה.

יעל גרמן (יש עתיד):

זה רק מראה - -

גור בליי:

על ההורדה של "או על-פיו" ניתנה הזדמנות להגיש הסתייגויות ביום שני עד
18:00 בערב. הן הוגשו והוצבעו אתמול.

אבי דיכטר (הליכוד):

מזל שיש לנו אותך, גור.

קארין אלהרר (יש עתיד):

הוגשו פעמיים הסתייגויות על הוספה.

גור בליי:

לא. פעם אחת על הורדה ופעם אחת על הוספה.

פנינה תמנו (יש עתיד):

כל מילה חשובה.

היו"ר אמיר אוחנה:

זה נכון.

פנינה תמנו (יש עתיד):

דיכטר, אני לא מבינה אותך. זה חוק יסוד במדינת ישראל, אז כל מילה
חשובה - - - זה לא לעניין. להפך - -

אבי דיכטר (הליכוד):

מרוב הסתייגויות איבדתם את הכיוון. אני לא רוצה לומר "את הצפון" – איבדתם
את הכיוון כבר.

פנינה תמנו (יש עתיד):

- - - את הצפון כי אתה לא עוקב אחרי העבודה המאומצת של האופוזיציה.

אבי דיכטר (הליכוד):

אני שם לב לעבודה המאומצת של האופוזיציה. אני הקראתי אותה מעל הדוכן אתמול
– 500 הסתייגויות שלכם על 100 שקל ועוד 100 שקל ועוד 100 שקל. תאמיני לי -
-

פנינה תמנו (יש עתיד):

יש הבדל בין להקריא לבין להקשיב לדברים שנאמרים.

אבי דיכטר (הליכוד):

שלוש שעות לקחתם מזמנה של הכנסת.

פנינה תמנו (יש עתיד):

האופוזיציה - - - בזכות האופוזיציה - - - מ-7(א) ל-7(ב).

אבי דיכטר (הליכוד):

- - - שלוש שעות.

איילת נחמיאס ורבין (המחנה הציוני):

אבי, - - - חקיקה שלו.

אבי דיכטר (הליכוד):

זאת ההשלמה? תילחמו.

איילת נחמיאס ורבין (המחנה הציוני):

- - -

אבי דיכטר (הליכוד):

אני אומר לך איילת, לא קראת את ההסתייגויות שהגשת.

איילת נחמיאס ורבין (המחנה הציוני):

- - - אני יודעת את ההסתייגויות - - - באופוזיציה. זה הכול. מה לעשות. גם
כשאתה היית באופוזיציה בקדימה - -

אבי דיכטר (הליכוד):

עודד, זה השירה בציבור עד שיחליטו שם.

איילת נחמיאס ורבין (המחנה הציוני):

- - -

קריאות:

- - -

איילת נחמיאס ורבין (המחנה הציוני):

אבי, בכל פרלמנט בעולם פיליבסטרים זה דבר יומיומי. סליחה, עם כל הכבוד זאת
כנסת וממשלה שמביאים חוקים פסיכיים - - - של חקיקה, אנחנו נעשה את העבודה
שלנו.

קריאה:

גם אתה עשית פיליבסטר פעם, פעמיים.

איילת נחמיאס ורבין (המחנה הציוני):

אמרתי לו. הוא לא זוכר.

אבי דיכטר (הליכוד):

לא תמצאי אותי על פיליבסטר של 100 שקל במשך שלוש שעות.

איילת נחמיאס ורבין (המחנה הציוני):

בסדר. אז אתה לא עשית פיליבסטר, ומיקי לוי עשה שביתה כי - - -

נחמן שי (המחנה הציוני):

זה חלק מהעניין. בואו לא נבטל את זה.

איילת נחמיאס ורבין (המחנה הציוני):

בין 12 שעות שמיקי לוי רצה לנאום לבין מה שאתה עושה עכשיו יש המקום באמצע.
אנחנו רוצים את המקום באמצע. לא יכול להיות שאתם מביאים חקיקות כאלה, כולל
חוק יסוד כל כך חשוב - -

אבי דיכטר (הליכוד):

ברחתם לקוטב הדרומי. איבדתם - - -

קריאות:

- - -

אבי דיכטר (הליכוד):

אין לכם אפילו מאיפה לרדת.

איילת נחמיאס ורבין (המחנה הציוני):

- - -

פנינה תמנו (יש עתיד):

- - -

קריאות:

- - -

היו"ר אמיר אוחנה:

התשובה נמצאה. היועץ המשפטי מיד יקריא את המכתב.

שולי מועלם-רפאלי (הבית היהודי):

אני חושבת שהאופוזיציה צריכה לעשות את העבודה שלה, והקואליציה צריכה לעשות
את העבודה שלה.

איילת נחמיאס ורבין (המחנה הציוני):

מאה אחוז. אז למה להעביר עלינו כל היום ביקורת על זה שאנחנו עושים את
התפקיד שלנו?

שולי מועלם-רפאלי (הבית היהודי):

להפך, אני תומכת בך.

איילת נחמיאס ורבין (המחנה הציוני):

תודה רבה. טוב שנשמע קול שפוי.

שולי מועלם-רפאלי (הבית היהודי):

האופוזיציה צריכה לעשות את העבודה שלה. יחד עם זאת גם לי הייתה אתמול
ביקורת.

נחמן שי (המחנה הציוני):

זאת העבודה שלנו. כל אחד עושה את העבודה שלו.

קריאות:

- - -

אבי דיכטר (הליכוד):

אתם לא - - - שלוש שעות את הכנסת בדיון מבזה ולא תשמעו על זה ביקורת. לא
אצלי, חבר'ה. אתם תשמעו אצלי חזור ושמוע - -

איילת נחמיאס ורבין (המחנה הציוני):

- - -

היו"ר אמיר אוחנה:

טוב, חברים. הישיבה מתחדשת. היועץ המשפטי יקריא את המכתב וייתן את הפתרון
ואנחנו ממשיכים הלאה.

גור בליי:

כמו שאמרתי יש לי המייל עצמו שהתייחסתי אליו. ביום שני במהלך הדיון שהיה פה
אמרנו בסוף הדיון שלאור הרצון להרמוניזציה אנחנו מורידים ב-4(ב) את המילים
"או על-פיו". בהמשך לכך ביום שני ב-14:55 יצא מייל לכולם מטעם הוועדה
המשותפת ובו היה כתוב כך: "בנוסף להסתייגויות לסעיף 7 בנוסחו החדש ניתן
להגיש הסתייגויות עד לשעה 18:00 בערב היום גם לעניין השמטת המילים "או
על-פיו" בסיפא של סעיף 4(ב) לחוק היסוד שאליהם התייחס היועץ המשפטי של
הוועדה במהלך הישיבה". לכן ב-18:00 בערב הוגשו ההסתייגויות לסעיף 7 ולהשמטה
של 4(ב) שנדונו והוצבעו אתמול. לכן הם בעצם הסתיימו.

יוסף ג'בארין (הרשימה המשותפת):

גור, אמנם עובדתית אתה צודק, אבל תרשה לי להביע כאן מחאה על כך שבעצם אנחנו
לא מסוגלים לראות את החוק הזה בנוסח אחיד שאפשר להעיר על דברים. אתה מתייחס
כאילו לכל סעיף שזה עולם בפני עצמו. זה לא ככה בחקיקה. אני רואה 4, אני
רואה 10. אני יכול להגיש הסתייגויות על הקשר ביניהם. אתה מסתכל על כל סעיף
כאילו הוא עולם נפרד.

פנינה תמנו (יש עתיד):

וזה מתוסף לפטור מחובת הנחה.

יוסף ג'בארין (הרשימה המשותפת):

זה לא ככה בהסתייגויות. אתה צריך לראות את מערך הסעיפים.

גור בליי:

בכל שלב הופץ גם הנוסח המעודכן לאותו זמן פעם אחרי פעם.

אבי דיכטר (הליכוד):

התייעצות סיעתית.

היו"ר אמיר אוחנה:

התייעצות סיעתית חמש דקות.

(הישיבה נפסקה בשעה 07:40 ונתחדשה בשעה 07:45.)

היו"ר אמיר אוחנה:

אנחנו עושים הפסקה של רבע שעה. נעלה לוועדת הכנסת לרביזיה ולאחר מכן נשוב
לכאן. מתכנסים שוב בשעה 8:00. הישיבה נעולה.

הישיבה ננעלה בשעה 07:45.
