הכנסת העשרים

מושב רביעי

פרוטוקול מס' 338

מישיבת ועדת הכנסת

יום רביעי, ו' באדר התשע"ח (21 בפברואר 2018), שעה 10:30

סדר היום:

טענת נושא חדש בוועדת הפנים והגנת הסביבה בעת הדיון

בפרק י"ב (רישוי עסקים), סעיפים 108(23)-פרק ב'1 המוצע, מתוך הצעת חוק
התכנית הכלכלית (תיקוני חקיקה ליישום המדיניות הכלכלית לשנת התקציב 2019),
התשע"ח-2018 (מ/1196) –

נכחו:

חברי הוועדה:

מכלוף מיקי זוהר – היו"ר

יואב קיש (יושב-ראש ועדת הפנים והגנת הסביבה)

רוברט אילטוב

דוד אמסלם

דוד ביטן

יואב בן צור

רויטל סויד

רועי פולקמן

חברי הכנסת:

מסעוד גנאים

תמר זנדברג

דב חנין

אכרם חסון

יעל כהן-פארן

טלי פלוסקוב

מוזמנים:

  -------------------------------------------------------------------------
  לאה קריכלי         –   מנהלת ועדת הפנים והגנת הסביבה, הכנסת
  ------------------ --- --------------------------------------------------
  תומר רוזנר         –   היועץ המשפטי של ועדת הפנים והגנת הסביבה, הכנסת

  לירון אדלר-מינקה   –   עוזרת ליועץ המשפטי, ועדת הפנים והגנת הסביבה, הכנסת
  -------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

טענת נושא חדש בוועדת הפנים והגנת הסביבה בעת הדיון בפרק י"ב (רישוי
עסקים), סעיפים 108(23), פרק ב'1 המוצע, מתוך הצעת חוק התכנית הכלכלית
(תיקוני חקיקה ליישום המדיניות הכלכלית לשנת התקציב 2019), התשע"ח-2018
(מ/1196)

היו"ר מכלוף מיקי זוהר:

בוקר טוב, הנושא שעל סדר היום הוא טענת נושא חדש בוועדת הפנים והגנת הסביבה
בעת הדיון בפרק י"ב (רישוי עסקים), סעיפים 108, פרק ב' 1 המוצע, מתוך הצעת
חוק התכנית הכלכלית (תיקוני חקיקה ליישום המדיניות הכלכלית לשנת התקציב
2019), התשע"ח-2018. טוען הטענה נמצא כאן?

יעל כהן-פארן (המחנה הציוני):

כן, אני.

היו"ר מכלוף מיקי זוהר:

בבקשה, גברתי, אנא נמקי.

יעל כהן-פארן (המחנה הציוני):

הסתייגות שהגיש יושב-ראש הוועדה והתקבלה הכילה בתוכה נושא חדש לגרמי, שבעצם
הוציא את העוקץ של החוק הזה. החוק נולד בחטא, נולד כדי לסדר לחיפה
כימיקלים - - -

יואב קיש (יו"ר ועדת הפנים והגנת הסביבה):

עוד פעם השטויות האלה?

היו"ר מכלוף מיקי זוהר:

אל תפריע.

יואב קיש (יו"ר ועדת הפנים והגנת הסביבה):

ככה הן עשו לי, זאת השיטה שלהן, הן לא נותנות לדבר.

היו"ר מכלוף מיקי זוהר:

חבר הכנסת קיש, אתה רוצה ל - - ?

יואב קיש (יו"ר ועדת הפנים והגנת הסביבה):

רק רציתי לשתף.

היו"ר מכלוף מיקי זוהר:

בוא לא נבזבז זמן, בוא נגמור עם זה.

יעל כהן-פארן (המחנה הציוני):

אני רוצה להסביר מדוע סעיף 3 בהסתייגות של יואב קיש אפילו מבהיר את זה יותר
מהחוק עצמו, שהיה קצת יותר עמום לגבי זה.

החוק הזה נולד כדי לסדר בלגן שהיה בחיפה, שלא הצליחו להגיע לסיכום. מי שלחץ
להגיע לסיכום שהוא לטובתו, שהוא בצד שלו, שהוא מרוויח ממנו הכי הרבה – זה
בעלי חיפה כימיקלים, שקוראים לו טראמפ, גו'לס טראמפ. החוק הזה הוא חוק
פרנסונלי ואת השם של טראמפ צריך לרשום בגדול מעליו. לא דונלד טראמפ, גו'לס
טראמפ.

אני רוצה לשאול מדוע יש כזה לחץ של אלי גרונר, מנכ"ל משרד ראש הממשלה,
להעביר את החוק הזה בזריזות ובמהירות. אתם יצאתם בפיצול מחוק ההסדרים
ובירכנו על כך - - -

יואב קיש (יו"ר ועדת הפנים והגנת הסביבה):

התנגדתם לזה, לא בירכתם על זה.

יעל כהן-פארן (המחנה הציוני):

לא, בירכנו - - -

יואב קיש (יו"ר ועדת הפנים והגנת הסביבה):

הצבעת נגד במליאה, אז אל תגידי "בירכנו".

יעל כהן-פארן (המחנה הציוני):

כן, בירכנו בוועדה, ואז הבנו - - -

יואב קיש (יו"ר ועדת הפנים והגנת הסביבה):

אל תשקרי, הצבעתם נגד.

יעל כהן-פארן (המחנה הציוני):

הצבענו נגד כי - - -

יואב קיש (יו"ר ועדת הפנים והגנת הסביבה):

אז לא בירכתם. אי אפשר ליהנות משני העולמות.

יעל כהן-פארן (המחנה הציוני):

יואב, בירכנו בוועדה, ואז הבנו שזה מחטף. בדרך כלל כשמפצלים מחוק ההסדרים
זה כדי לתת יותר זמן להתדיינות, יותר זמן להעמקה. החוק לא יכול לעבור כל כך
מהר כמו שהוא עובר בחוק ההסדרים.

ועכשיו אני מגיע לטענת הנושא החדש. מה שאתם עשיתם בפיצול עשיתם כדי לזרז את
העניינים, ולכן התנגדנו, כי זה מחטף, ואני לא מבינה מה זה המחטף הזה.

אני אקריא את סעיף 3 של ההסתייגות שעברה. אדוני היושב-ראש, כל החוק, מטרתו
לקדם רישוי מיוחד של מפעלים בעלי חשיבות לאומית עם צורך חיוני למשק: מוצר
חיוני או שירות חיוני, כמו חשמל, גז ודברים כאלה. אלא מה? שחיפה כימיקלים
לא נכנס בהגדרה הזאת, כי מה לעשות, אנחנו לא צריכים אותם באמת. אז נכנס
סעיף 3 בהסתייגות של יואב, שהוא סעיף חדש, שלא מדבר על צורך חיוני למשק,
שלא עונה להגדרה, ובוא הביאו הגדרה שתתאים לחיפה כימיקלים: קיימים טעמים
אחרים הנובעים מאינטרס ציבורי חשוב בנסיבות העניין שבשלהם יש צורך ברישוי
עסק בהתאם להוראות פרק זה.

אני רוצה להגיד שזה נושא חדש, זה לא היה בחוק המקורי וזה לא צריך להיות
בחוק הזה. כל החוק הזה הוא מאוד בעייתי, ובוודאי העניין הזה. זה פתח להכניס
מה שאתם רוצים בחוק המושחת הזה, חוק שראש לשכת ראש הממשלה ומנכ"ל משרדו
דוחפים בכל הכוח.

היו"ר מכלוף מיקי זוהר:

תודה.

יעל כהן-פארן (המחנה הציוני):

זאת פשוט שחיתות. ודווקא ביום הזה להביא את החוק הזה כמו שהוא... אין
מילים, פשוט אין מילים. תודה.

היו"ר מכלוף מיקי זוהר:

אדוני היושב-ראש, בבקשה.

יואב קיש (יו"ר ועדת הפנים והגנת הסביבה):

אני אתייחס למהות הנושא החדש. בניגוד לדברים שיכולים להיות תאורטיים, הנושא
הזה הוא ליבת הדיון שהיה כל הזמן בוועדה. אין שום קשר בין העניין - - -

יעל כהן-פארן (המחנה הציוני):

לא נכון.

יואב קיש (יו"ר ועדת הפנים והגנת הסביבה):

אני מבקש. אנחנו יודעים שהשיטה שלכם זה לא לתת לנו לדבר, את זה הבנתי. אתם
יודעים מה, אני רוצה להגיד לכם: אני הבנתי... חבר הכנסת דודי אמסלם, אני
רוצה להגיד לך שאני הבנתי איך מתנהלת האופוזיציה בוועדה הזו.

דוד אמסלם (הליכוד):

אתה מבין למה אני צריך לקבל צל"ש.

יואב קיש (יו"ר ועדת הפנים והגנת הסביבה):

לא צל"ש, אלא משהו יותר גבוה.

יעל כהן-פארן (המחנה הציוני):

חשבתי שאתה נחמד, יואב.

יואב קיש (יו"ר ועדת הפנים והגנת הסביבה):

אני גמרתי להיות נחמד. אני הקשבתי - - -

יעל כהן-פארן (המחנה הציוני):

גמרת להיות נחמד, הבנו את זה.

דוד אמסלם (הליכוד):

הוא חייב להיות נחמד. טייס אשכנזי חייב להיות נחמד.

יואב קיש (יו"ר ועדת הפנים והגנת הסביבה):

אני הקשבתי לאופוזיציה, הבנתי שהם לא ענייניים, הבנתי שהם רק רוצים לנצל
פופוליזם - - -

יעל כהן-פארן (המחנה הציוני):

"טעמים אחרים" זה צורך חיוני?

יואב קיש (יו"ר ועדת הפנים והגנת הסביבה):

חבר הכנסת מיקי זוהר, הנה, אתה רואה?

יעל כהן-פארן (המחנה הציוני):

"טעמים אחרים" זה לפתוח את הפתח של החוק הזה לפרצה הכי גדולה.

יואב קיש (יו"ר ועדת הפנים והגנת הסביבה):

השקר הכי גדול זה להגיד על זה נושא חדש. זה מהות וליבת כל העניין, על זה
דובר כל הזמן, ולכן זה שקר ולא נושא חדש. תודה.

היו"ר מכלוף מיקי זוהר:

תודה רבה, חברים. אני רוצה לעבור להצבעה. אנחנו נצביע שמית, מאחר שיש פה
חברים שאינם חברים בוועדה ואולי הם רוצים להחליף חברים. מי שבעד הוא כמובן
בעד טענתה של חברת הכנסת פארן, ומי שנגד הוא נגד טענתה.

אתי בן יוסף:

חבר הכנסת מיקי זוהר?

היו"ר מכלוף מיקי זוהר:

נגד.

אתי בן יוסף:

חבר הכנסת ביטן?

דוד ביטן (הליכוד):

נגד.

אתי בן יוסף:

חבר הכנסת אמסלם?

דוד אמסלם (הליכוד):

נגד.

אתי בן יוסף:

חבר הכנסת נגוסה?

היו"ר מכלוף מיקי זוהר:

קיש במקומו.

יואב קיש (יו"ר ועדת הפנים והגנת הסביבה):

לא, אני חבר ועדה.

היו"ר מכלוף מיקי זוהר:

אז איננו.

אתי בן יוסף:

איננו. אמיר אוחנה? איננו.

יואב קיש?

יואב קיש (יו"ר ועדת הפנים והגנת הסביבה):

נגד.

אתי בן יוסף:

איילת נחמיאס? איננה.

רויטל סויד (המחנה הציוני):

אני במקומה.

אתי בן יוסף:

רויטל סויד?

רויטל סויד (המחנה הציוני):

בעד.

אתי בן יוסף:

יואל חסון? איננו.

מי נציג מהרשימה המשותפת?

דב חנין (הרשימה המשותפת):

אני. בעד.

אתי בן יוסף:

חבר הכנסת אחמד טיבי?

יואב קיש (יו"ר ועדת הפנים והגנת הסביבה):

איננו.

אתי בן יוסף:

חבר הכנסת שטרן? איננו.

חבר הכנסת רועי פולקמן?

רועי פולקמן (כולנו):

נגד.

אתי בן יוסף:

חברת הכנסת שולי מועלם? איננה.

יואב בן צור?

יואב בן צור (ש"ס):

נגד.

אתי בן יוסף:

רוברט אילטוב?

רוברט אילטוב (ישראל ביתנו):

נגד.

אתי בן יוסף:

ישראל אייכלר?

היו"ר מכלוף מיקי זוהר:

אין נציג. אנא סכמי את תוצאות ההצבעה.

דב חנין (הרשימה המשותפת):

יש נציג של הרשימה.

היו"ר מכלוף מיקי זוהר:

זה כבר מאוחר מדי. אבל ניתן לו גם להצביע, בסדר.

אתי בן יוסף:

מסעוד גנאים, במקום אחמד טיבי.

היו"ר מכלוף מיקי זוהר:

מה אתה מצביע?

דב חנין (הרשימה המשותפת):

בעד.

מסעוד גנאים (הרשימה המשותפת):

בעד.

דוד אמסלם (הליכוד):

תתקשר לאחמד, תשאל אותו.

יואב קיש (יו"ר ועדת הפנים והגנת הסביבה):

איך אומר יואל חסון? מכונת הצבעות.

דב חנין (הרשימה המשותפת):

יואב, אתם מדברים?

יואב קיש (יו"ר ועדת הפנים והגנת הסביבה):

זה ציטוט של יואל חסון.

דב חנין (הרשימה המשותפת):

אתם מדברים?

היו"ר מכלוף מיקי זוהר:

תוצאות הצבעה הן: שבעה נגד, ארבעה בעד. הצעתך לא התקבלה.

יעל כהן-פארן (המחנה הציוני):

רוויזיה.

היו"ר מכלוף מיקי זוהר:

הרוויזיה נרשמה, והיא תידון בסוף המליאה היום. תודה, הישיבה נעולה.

הישיבה ננעלה בשעה 10:40.
