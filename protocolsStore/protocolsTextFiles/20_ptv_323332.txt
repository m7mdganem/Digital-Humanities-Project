הכנסת העשרים

מושב שני

פרוטוקול מס' 115

מישיבת ועדת הכנסת

יום שני, ד' באדר ב התשע"ו (14 במרץ 2016), שעה 10:30

סדר היום:

1. ייצוג הכנסת ע"י חברי כנסת לשעבר ושרים לשעבר בטקסים ביום הזיכרון לחללי
מערכות ישראל

2. קביעת ועדה לדיון בהצעה לסדר-היום בנושא: "מניעת פיטוריהם של מאות
עובדים במפעלי שימורי טונה בפריפריה"

3. בקשת הממשלה להקדמת הדיון בהצעת חוק השידור הציבורי הישראלי (תיקון מס'
4), התשע"ו-2016 (מ/1030), לפני הקריאה הראשונה.

4. א. בקשת יושב-ראש ועדת הכספים להקדמת הדיון בהצעת חוק להגדלת שיעור
ההשתתפות בכוח העבודה ולצמצום פערים חברתיים (מס הכנסה שלילי) (תיקון מס'
8), התשע"ו-2016 (מ/1022), לפני הקריאה השנייה והשלישית.

ב. בקשת יושב ראש ועדת הכספים להקדמת הדיון בהצעת חוק להגדלת שיעור
ההשתתפות בכוח העבודה ולצמצום פערים חברתיים (מס הכנסה שלילי) (תיקון מס'
9), התשע"ו-2016, לפני הקריאה השנייה והשלישית.

ג. בקשת יושב-ראש ועדת הכספים למיזוג הצעות החוק לעיל עם הצעת חוק להגדלת
שיעור ההשתתפות בכוח העבודה ולצמצום פערים חברתיים (מס הכנסה שלילי) (תיקון
– מענק לעצמאי בעד הכנסה מפוקחת), התשע"ה–2015.

5. א. בקשת יושב ראש ועדת הפנים והגנת הסביבה להקדמת הדיון בהצעת חוק
הכניסה לישראל (תיקון מס' 26), התשע"ו-2016 (מ/1020), לפני הקריאה השנייה
והשלישית – בכפוף לאישורה בוועדת הפנים והגנת הסביבה הבוקר.

ב. הצעת חוק הכניסה לישראל (תיקון מס' 26) (החמרת הענישה בעבירות הלנה
והעסקה של שוהים בלתי חוקיים), התשע"ד-2014

6. בקשת יושב-ראש ועדת העבודה, הרווחה והבריאות למיזוג הצעות חוק: א. הצעת
חוק נכי רדיפות הנאצים (תיקון מס' 22), התשע"ו-2016

ב. הצעת חוק נכי רדיפות הנאצים (תיקון - הגבלת שכר טרחה של עורכי דין),
התשע"ו-2016

7. בקשת יושב-ראש ועדת העבודה, הרווחה והבריאות למיזוג: א. הצעת חוק הביטוח
הלאומי (תיקון מס' 171) (תחילת הזכאות לגמלת סיעוד), התשע"ו-2016

ב. הצעת חוק הביטוח הלאומי (מועד תחילת הזכאות לגמלת סיעוד), התשע"ו-2016.

8. בקשת יו"ר ועדת החוקה חוק ומשפט להעברת הצ"ח הכשרות המשפטית
והאפוטרופסות (תיקון – הכרעה במחלוקת בין הורים בעניין הנתון
לאפוטרופסותם), התשע"ו-2016 (פ/2554/20) מוועדת העבודה הרווחה והבריאות
לדיון בוועדת החוקה חוק ומשפט.

9. הצעת חוק המים (תיקון מס' 27), התשע"ו-2016

10. בקשת יו"ר ועדת הפנים והגנת הסביבה להעברת הצ"ח שירותי הדת היהודיים
(תיקון – שירותי הובלת נפטרים), התשע"ה-2015 (פ/1339/20) מוועדת העבודה
הרווחה והבריאות לדיון בוועדת הפנים והגנת הסביבה.

11. הצעת חוק פינוי ובינוי (פיצויים) (תיקון מס' 4) (פינוי בשל סירוב בלתי
סביר), התשע"ו-2016

נכחו:

חברי הוועדה:

דוד ביטן – היו"ר

אמיר אוחנה

ישראל אייכלר

יואב בן צור

מכלוף מיקי זוהר

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

יואב קיש

חברי הכנסת:

נאוה בוקר

איתן ברושי

אכרם חסון

חיים ילין

אלי כהן

מנחם אליעזר מוזס

ניסן סלומינסקי

עודד פורר

מוזמנים:

מנכ"ל הכנסת רונן פלוט

מזכירת הכנסת ירדנה מלר-הורוביץ

חשב הכנסת חיים אבידור

  ------------------------------------------------------------------------
  יגאל ביבי           –   יו"ר עמותת החכ"לים
  ------------------- --- ------------------------------------------------
  יוסף פריצקי         –   עמותת החכ"לים

  נעמי בלומנטל        –   עמותת החכ"לים

  יהודה חשאי          –   עמותת החכ"לים

  מירי יכין           –   ראש אגף טקסים ואירועים, הכנסת

  אבשלום וילן         –   התאחדות חקלאי ישראל

  שמרית שקד גיטלין    –   יועצת משפטית, ועדת העבודה, הרווחה והבריאות

  אלעזר שטרן          –   יועץ משפטי, ועדת החוקה, חוק ומשפט

  חגית ברוק           –   משרד התקשורת

  יואל הדר            –   יועץ משפטי, המשרד לביטחון פנים

  סא"ל עודד נהרי      –   אכ"א רמ"ד טקסים, משרד הביטחון

  אריה מועלם          –   ראש אגף משפחות והנצחה, משרד הביטחון

  אלי בן-שם           –   יו"ר ארגון יד לבנים

  מושיק אביב          –   מנהל מרכז ההסברה

  רועי כהן            –   מנכ"ל ארגון נפגעי פעולות איבה

  יהושע כהן           –   יו"ר ארגון נפגעי פעולות איבה

  אייבי מוזס          –   יו"ר ועדת ההנצחה, ארגון נפגעי פעולות איבה

  אסנת כהן            –   ראש אגף נפגעי פעולות איבה, המוסד לביטוח לאומי
  ------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

1. ייצוג הכנסת ע"י חברי כנסת לשעבר ושרים לשעבר בטקסים ביום הזיכרון לחללי
מערכות ישראל.

היו"ר דוד ביטן:

שלום לכולם. אני רוצה להתחיל בסעיף השני בסדר-היום, ייצוג הכנסת ע"י חברי
כנסת לשעבר ושרים לשעבר בטקסים ביום הזיכרון לחללי מערכות ישראל. קיבלנו
בקשה מהנציגות של ח"כים ושרים לשעבר להיות שותפים בתהליך הזה, ולכן אני גם
מקיים את הדיון. ביקשנו גם ממשרד הביטחון להגיע, גם מנציגי מרכז שלטון
מקומי, גם מנציגי מרכז ההסברה, ארגון נפגעי פעולות איבה, משפחות שכולות
ועוד כהנה וכהנה, ואנחנו כמובן ניתן לכולם אפשרות להתייחס לבקשה הזאת. אני
מציע שתתחילו, כי זאת הבקשה שלכם. בבקשה.

יגאל ביבי:

שלום לכולם. אני יו"ר עמותת החכ"לים. נמצאים אתי גם חבר הכנסת לשעבר יהודה
חשאי, השר לשעבר פריצקי ונעמי בלומנטל, ונציגות של ההנהלה.

היום הכנסת והממשלה שולחות רק ל-33 בתי עלמין נציגים רשמיים. לכל החלקות של
הנפטרים האחרים לא נשלח נציג רשמי של המדינה. ליותר ממאה חלקות, לפי
הערכתי, לא נשלח נציג. אנחנו, עמותת החכ"לים, מוכנים לבוא ולייצג את
הממשלה. לא יכול להיות שיהיה דם שונה למי שקבור בחלקה צבאית זאת לבין מישהו
אחר שבחלקה אחרת. אני חושב שזה לא לכבוד לעניין הזה. ברור שאם יש קבר אחד
או שניים אז לא, אבל אם יש חלקה צבאית של עשרות קברים, לא יכול להיות
שהמדינה לא תכבד את זכרם של החללים ותהיה איפה ואיפה. לכן אנחנו וחברינו
מוכנים להופיע. אנחנו רוצים שזה יהיה מסודר, שתהיה כתובת. אנחנו נדאג
שהחברים יופיעו בכל מקום, וזה כבוד לחיילי צה"ל שעד היום לא זכו לכבוד הזה,
שיהיה נציג ממשלה או מדינה בטקס.

היו"ר דוד ביטן:

פריצקי, בבקשה.

יוסף פריצקי:

אדוני היושב-ראש, תודה רבה. אני הבאתי את ההצעה הזאת. מבחינתי אין נפקות
לשום מקום ולשום עניין, ולוואי וכל חברי הכנסת וכל שרי הממשלה היו באים.
אני חושב שזאת חובה. כשהייתי שר וגם כשהייתי חבר כנסת לא היה יום זיכרון
שבו נעדרתי, אבל אני לא יכול לאכוף על אחרים. אני חושב שזאת חובה. אני
מבקש, ואנחנו רוצים גם כן להשתתף בטקסים הללו כנציגים – תקראו לזה מה שאתם
רוצים, רשמיים, מעין רשמיים, במקום. זה לא חשוב. לי יש חובה כלפי האנשים
האלה שנפלו, לי יש חובה כלפי האנשים האלה שבזכותם אנחנו חיים פה. אני רוצה
להשתתף בטקסים האלה כנציג של הכנסת והממשלה שהייתי בה חבר. זה פשוט ביותר.
זה לא פוטר את חברי הכנסת, זה לא פוטר את השרים, זה לא פוטר אף אחד מלבוא
לשם. שלא יתפרש חלילה כך. אני מבקש שנוכל להניח זר בשמנו, בנוסף לזר הכנסת
ולזר הממשלה. אנחנו לא צריכים לשאת דברים. אני חושב שזה חשוב שוותיקי הבית
הזה ייטלו חלק בטקסים ממלכתיים. אנחנו לא מבקשים שכר, אנחנו לא מבקשים דבר,
אנחנו רק מבקשים להשתתף בזה. תודה רבה.

יגאל ביבי:

רבותי, רק ל-33 בתי עלמין נשלח נציג. כך אמרו לי מהמחלקה שלכם. לכל החלקות
לא נשלח.

היו"ר דוד ביטן:

תודה רבה. אני מבקש ממנכ"ל הכנסת להתייחס לעניין.

מנכ"ל הכנסת רונן פלוט:

בוקר טוב. קודם כל, אני חושב שההצעה של מר פריצקי היא מכובדת מאוד, וכמובן
שהכנסת צריכה לתת את כל הכבוד לחברי כנסת ששירתו נאמנה את הכנסת. אני לא
חושב שלמישהו יש כאן הסתייגות מכך שחבר כנסת לשעבר יהיה ביום הזה ויהיה יחד
עם כולם במקום שנחליט שהוא יהיה. יחד עם זאת, אני רוצה לתקן פה את הרושם
שכאילו יש חלקה כלשהי שאין נציג. יש נציגים של הממשלה, בדרך כלל מדובר
בכ-20 איש. יש נציגים של הכנסת, בדרך כלל מדובר בכ-35 איש. סך הכול יש כ-55
מקומות. דיברתי ושאלתי האם יש מצב כזה שבמקום מסוים אין נציג רשמי של מדינת
ישראל, אם זה חבר כנסת או אם זה שר בממשלה. יש פה חבר כנסת שאנחנו מטיסים
אותו אפילו לאילת, אנחנו יודעים שזה חשוב. אין מקום אחד במדינת ישראל ששם
לא יהיה נציג.

אני מקבל בברכה, בשתי ידיים, את ההצעה שלך, שבנוסף לאיש רשמי של מדינת
ישראל המכהן כרגע, גם חכ"ל ישובץ. העניין הוא רק שלכם, שיהיו לכם מספיק
אנשים, שיהיה לכם מספיק זמן ויכולת להגיע לאותו מקום. אני מבחינתי, מבחינת
הכנסת, לא רואה בזה שום בעיה.

היו"ר דוד ביטן:

אתה אומר שאין שום בעיה היום לשבץ? לא חסר באף מקום?

מנכ"ל הכנסת רונן פלוט:

קודם כל, אין דבר כזה שבמקום מסוים חסר. ואם קרה או קורה דבר כזה, תמיד יש
איש צבא בדרגת אלוף שמופיע באותו טקס. יחד עם זאת, מקבלים בשתי ידיים את
ההצעה.

יואל חסון (המחנה הציוני):

כמה טקסים ממלכתיים יש ביום הזיכרון?

מנכ"ל הכנסת רונן פלוט:

55.

יואל חסון (המחנה הציוני):

הם מתחלקים בין חברי הכנסת לבין חברי הממשלה?

מנכ"ל הכנסת רונן פלוט:

נכון.

יואל חסון (המחנה הציוני):

ועד היום, כפי שאתה אומר, מעולם לא היה מצב שהיה מקום לא מיוצג?

היו"ר דוד ביטן:

זה מה שהוא אומר.

יגאל ביבי:

כמה חלקות יש?

מירי יכין:

לא היה מצב כזה.

היו"ר דוד ביטן:

אבל יש עוד דבר. למחרת גם אין בעיה? חוץ מערב יום הזיכרון יש עוד טקסים.

שולי מועלם-רפאלי (הבית היהודי):

רק ביום הזיכרון עצמו.

היו"ר דוד ביטן:

בערב יום הזיכרון לא שולחים?

אריה מועלם:

יש טקס מרכזי בדרך כלל.

היו"ר דוד ביטן:

חבל מאוד שלא שולחים בערבי יום הזיכרון. למה אתם לא שולחים לטקסים של ערב
יום הזיכרון?

איילת נחמיאס ורבין (המחנה הציוני):

אני הסתכלתי על הרשימות, והרשימות של המקומות שאליהם לא הולכים שרים, עד
כמה שאני הצלחתי לזהות הם זהים לרשימה של שנה שעברה. זה תמיד אותם בתי
קברות. אין איזושהי רוטציה בין בתי קברות? נניח, קריית ענבים, שביקשתי ללכת
לשם. נניח שיש הטקסים הגדולים מאוד, בקריית שאול, בהר הרצל, אבל מעבר לזה
אין רוטציה נניח של שרי הממשלה?

מנכ"ל הכנסת רונן פלוט:

אנחנו בדרך כלל שואלים את חבר הכנסת או את השר איפה נוח לו באותו יום. נניח
שבאותו יום יש הרבה אירועים, שואלים אותו איפה נוח לו להיות, ועל-פי
הנוחיות משתדלים לשבץ אותו.

איילת נחמיאס ורבין (המחנה הציוני):

הכנסת מארגנת גם את השרים?

מנכ"ל הכנסת רונן פלוט:

לא. הממשלה מארגנת את השרים, שזה כמחצית, והכנסת את המחצית השנייה.

איילת נחמיאס ורבין (המחנה הציוני):

התרשמתי שבין השרים אין רוטציה.

היו"ר דוד ביטן:

בערבי יום הזיכרון, שיש טקסים בכל עיר ועיר, מה קורה במצב הזה?

אריה מועלם:

הטקסים שנערכים ביום הזיכרון בשעה 11:00 בבוקר בבתי הקברות הצבאיים מוגדרים
כטקסים ממלכתיים. הם הוגדרו כך ב-55 בתי קברות צבאיים, וההחלטה על כך עברה
בוועדת שרים לטקסים וסמלים. הסדר של הדוברים בטקסים האלה נקבע על-ידי ועדת
שרים לטקסים וסמלים, וכך גם נציגי המדינה. בשלב ראשון פונים לשרים של ממשלת
ישראל לייצג את המדינה, שרים וסגני שרים, ולאחר מכן לחברי הכנסת.

היו"ר דוד ביטן:

זה ביום הזיכרון עצמו ב-11:00 בבוקר. מה קורה עם הטקסים של ערב יום
הזיכרון?

אריה מועלם:

הטקס היחידי בערב יום הזיכרון שמוגדר כטקס ממלכתי זה הטקס שפותח את אירועי
יום הזיכרון בכותל המערבי, בהתאם להחלטת ועדת שרים מופיע שם נשיא המדינה.

היו"ר דוד ביטן:

אני לא מדבר על הטקס המרכזי.

אריה מועלם:

שאר הטקסים ברשויות המקומיות הם טקסים רשותיים, הם אינם טקסים ממלכתיים,
אינם מחייבים נציג מדינה. אם רשות מקומית פונה לנציג מדינה, ונציג מדינה
מחליט להגיע, הוא מגיע.

היו"ר דוד ביטן:

אני יודע שראשי עיר כן מעוניינים שיבואו חברי כנסת ושרים לטקסים האלה.

אריה מועלם:

אבל הם לא מוגדרים כממלכתיים.

היו"ר דוד ביטן:

הבנתי. יש לכם מניעה שיבואו שרים וחברי כנסת לשעבר לטקסים האלה?

אריה מועלם:

משרד הביטחון לא אחראי על הטקסים האלה, הוא אחראי אך ורק על 55 הטקסים ביום
הזיכרון.

היו"ר דוד ביטן:

שם הבנו שאין בעיה.

אריה מועלם:

אין לנו מניעה. אבל מבחינת ייצוג המדינה, העמדה של משרד הביטחון היא לשבץ,
כפי שהיה נהוג עד היום. לא הייתה שום בעיה עם זה. לא היה טקס בשנים
האחרונות שלא היה ייצוג מדינה, אם זה מבחינת כנסת.

לשאלתך, חברת הכנסת איילת נחמיאס ורבין, אנחנו בדרך כלל משבצים בהתאם
לעניין עצמו. למשל, בשנה שעברה רצתה חברת הכנסת שולי מועלם להופיע בחיפה,
מטעמים שבעלה לשעבר שם, ואכן היא הופיע בחיפה וייצגה את המדינה.

איילת נחמיאס ורבין (המחנה הציוני):

זה בדיוק מה ששאלתי.

אריה מועלם:

למעט הר הרצל וקריית שאול, שבאופן קבוע בהר הרצל מופיעים נשיא המדינה וראש
הממשלה ויו"ר הכנסת, ובקריית שאול באופן קבוע מופיע שר הביטחון.

היו"ר דוד ביטן:

אבל אין מניעה שבאופן וולונטרי זה יהיה גם בערב יום הזיכרון. זו לא חובה,
אבל אין לכם מניעה.

אריה מועלם:

הטקסים הם לא באחריות משרד הביטחון.

יגאל ביבי:

אני שאלתי האם יש רק 55 חלקות. כמה חלקות יש?

היו"ר דוד ביטן:

למה בערב יום הזיכרון לא מופיעים חברי כנסת ושרים?

אריה מועלם:

יש הבדל בין חלקה צבאית לבין קברות של עירייה.

היו"ר דוד ביטן:

זה לא קשור, אנחנו דנים עכשיו בסוגיה. עזוב עירייה. מבחינת הכנסת אין מניעה
לזה. למה אתם לא פועלים בצורה מאורגנת, אדוני המנכ"ל, לגבי ערבי יום
הזיכרון? זה לא פחות חשוב.

יואל חסון (המחנה הציוני):

זה לא באחריותנו, אדוני. זה לא קשור לכנסת.

מירי יכין:

לא מגיעה לכנסת בכלל פנייה.

היו"ר דוד ביטן:

אני שואל. אנחנו לא מחויבים רק לוועדה הזאת.

מנכ"ל הכנסת רונן פלוט:

מחויבים.

היו"ר דוד ביטן:

לא, עם כל הכבוד. לנו אין מחויבות רק לזה. הבנתי שביום הזיכרון יש מחויבות.
למה בערבי יום הזיכרון אנחנו לא עובדים וולונטרית על העניין הזה?

מנכ"ל הכנסת רונן פלוט:

הוועדה לסמלים היא זאת שהחליטה מה ממלכתי ומה לא.

אריה מועלם:

אני מבקש לענות על השאלה שלך, למה לא בערב יום הזיכרון. טקסים שנערכים ביום
הזיכרון, יש להם מתכונת מסודרת, יש להם מהלך טקס מסודר. למדינה, למשרד
הביטחון, לצה"ל יש אחריות על התוכן של הטקס. אין לנו אחריות בערב יום
הזיכרון לדברים האלה. כל ראש רשות רשאי ועושה בטקס בהתאם למה שהוא חושב.

היו"ר דוד ביטן:

חברת הכנסת שולי מועלם, בבקשה.

שולי מועלם-רפאלי (הבית היהודי):

תודה, אדוני היושב-ראש. אני רוצה קודם כל למחות על זה שאדם שהעז להגיד את
המשפט הבא: "ואללה, זו הפעם הראשונה בישראל ששרת משפטים יכולה לככב בלוח
שנה במוסכים" שולח את ידיו הגסות לזיכרון של הבעל שלי ולזיכרונם של חללי
צה"ל. אני חושבת שזו בושה שאתה יושב כאן בדיון הזה. ועכשיו אתייחס לנושא
עצמו.

יוסף פריצקי:

מפאת כבודך וכבוד המוסד אני לא אענה.

שולי מועלם-רפאלי (הבית היהודי):

מפאת כבודי וכבוד זיכרונם של חללי צה"ל, אני מציעה שלא תענה. זאת הסיבה
שאתה צריך לא לשבת פה ולא לענות.

עכשיו אתייחס לעניין. אני חושבת, אדוני, שהרעיון שחכ"לים יהיו הוא רעיון
יפה. הוא לא יכול להיות במקום שרים וחברי כנסת.

יגאל ביבי:

לא במקום.

שולי מועלם-רפאלי (הבית היהודי):

כמו שזה הוצג לנו, זה הוצג כאילו - - -

היו"ר דוד ביטן:

איפה זה הוצג? זה דיון ראשוני פה.

שולי מועלם-רפאלי (הבית היהודי):

ככה זה הובן לי כשקיבלתי את הנושא.

היו"ר דוד ביטן:

זאת לא הייתה הכוונה. הכוונה היא ששרים וחברי כנסת הם ראשונים, ואם לא
יהיו, עדיף שיהיה מישהו. זאת הבקשה.

שולי מועלם-רפאלי (הבית היהודי):

במציאות שבה יש 120 חברי כנסת במדינת ישראל, לא יכולה להיות סיטואציה שבה
לא יהיה שר או חבר כנסת.

היו"ר דוד ביטן:

אם יש 55 מקומות, את צודקת.

שולי מועלם-רפאלי (הבית היהודי):

יש 55 מקומות שאליהם אנחנו מחויבים. אני רוצה גם להגיד משהו על משפט שנאמר
פה קודם על-ידי חברי ומורי ורבי, שאם יש אחד או שניים זה לא חשוב. אני
מרגישה שגם חלל צה"ל אחד זה עולם מלא, לא רק לנו הציבור, אלא בעיקר למשפחה
שלו. כשאנחנו מדברים על זיכרון של חללי צה"ל, גם אם קבור שם חלל צה"ל אחד
נכון וראוי לתת לו את אותו כבוד כמו שנותנים בהר הרצל. אני מציעה שיהיה
ברור מהדיון פה, שהמחויבות להופיע בטקסים חייבת להיות של שרים, סגני שרים
וחברי כנסת.

היו"ר דוד ביטן:

אין ויכוח על זה בכלל.

שולי מועלם-רפאלי (הבית היהודי):

כל דבר שהוא מעבר לזה הוא מבורך וראוי.

היו"ר דוד ביטן:

את בעד העניין האם זה כתוספת.

שולי מועלם-רפאלי (הבית היהודי):

רק אם זה כתוספת. תודה רבה.

היו"ר דוד ביטן:

הבנתי. נעמי, בבקשה.

נעמי בלומנטל:

אני רוצה להעמיד דברים בצורה מעט שונה. אנחנו בסך הכול חשבנו כחברי כנסת
לשעבר מה אנחנו יכולים לתרום, איפה אנחנו יכולים לעזור. אנחנו מבינים שיש
כ-200 רשויות מקומיות. צה"ל ומשרד הביטחון יכול לענות לנו לגבי אותן חלקות
מוגדרות כחלקות צבאיות, 55. מה קורה לגבי שאר היישובים? הכוונה שלנו הייתה
שאם מסיבה זו או אחרת פונים לחברי הכנסת, לשרים כמובן, ומאוישים אותם 55
בתי עלמין צבאיים. לגבי השאר, ההצעה שלנו הייתה שאנחנו רוצים לתרום את
תרומתנו, כך שאם יש מקומות, וזה בתיאום עם השלטון המקומי, שמתקיים טקס
באותו בוקר של יום הזיכרון ואיש לא מגיע, אנחנו נמלא את המקום.

היו"ר דוד ביטן:

הבנתי את הבקשה ככזאת ולא כפי שהציגה חברת הכנסת שולי מועלם.

יגאל ביבי:

להערכתי יש עוד 100 חלקות שאף אחד לא הולך אליהן.

נעמי בלומנטל:

רצינו להציע שתהיה רשימה בתיאום עם השלטון המקומי, אותה רשות מקומית.

היו"ר דוד ביטן:

תכף נשמע את ההתייחסות של בית "יד לבנים", אנשים שקשורים לעניין הזה. חבר
הכנסת יואל חסון, בבקשה.

יואל חסון (המחנה הציוני):

תודה רבה, אדוני. אני קודם כל מבקש לברך את עמותת החכ"לים על היוזמה הזאת.
אני חושב שזה ראוי ויפה. אף אחד מכם לא חייב לעשות את זה, ואתם עושים את זה
באמת מתוך לב פתוח ורצון גדול. אני חושב שהפעילות הזאת של העמותה היא
פעילות חשובה, שאני מציע, מנכ"ל הכנסת, לשתף אתה פעולה. אגב, כולנו היינו
בחיינו חכ"לים, או ח"כים לעתיד או נהיה ח"כים לשעבר. אז חכ"ל ילווה אותנו
כל החיים. אני מציע לכולם להתייחס לזה מאוד ברצינות. אני חושב שהיוזמה הזאת
היא יוזמה מרגשת ומיוחדת. ואם שר, סגן שר או ח"כ לא יכול להגיע, בשלב הבא
זה באמת ראוי אם יש כאלה שיכולים לעשות את זה, אם אין באמת ייצוג ל-55
המקומות.

לגבי נושא החלקות, אין לי מפסיק מידע להבין איך זה עובד. אם הדרגים
המקצועיים יחשבו שזה משהו שיש בו צורך ויש כאן רצון ויוזמה, זה מצוין. אבל
חשוב להדגיש, אדוני, ואני ראיתי יותר מדי סיטואציות שבלוויות של חיילים או
של נרצחי פיגועים לא מגיע שר מהממשלה. זה דבר שאסור לקבל אותו.

היו"ר דוד ביטן:

מעט מאוד מקרים כאלה היו.

יואל חסון (המחנה הציוני):

מקרה אחד זה יותר מדי.

היו"ר דוד ביטן:

מקרה אחד זה יותר מדי, אבל זה ממש חריג שבחריג.

יואל חסון (המחנה הציוני):

לצערי קרה יותר מאחד, וזה משהו שאני לא מבין איך שר בממשלה יכול לקבל החלטה
שהוא לא יכול ללכת לדבר כזה ויש משהו יותר חשוב מדבר כזה.

יואב קיש (הליכוד):

אתם לא מקזזים אותו.

יואל חסון (המחנה הציוני):

זה לא קשור לקיזוזים, לצערי.

יואל חסון (המחנה הציוני):

די להוריד את זה לחול. אני בענייני קודש, אל תורידו את זה לחול. זה משהו
קצת יותר עמוק, וזה לא נגד אף שר ספציפי או שר ממפלגה מסוימת. זה יכול
להיות כל שר מכל מפלגה מכל קואליציה, ואסור לקבל את זה. זה סטנדרט שאסור
לקבל אותו ולהסכים לו.

היו"ר דוד ביטן:

אני מסכים לזה, אבל זה באחריות הממשלה, לא הכנסת.

יואל חסון (המחנה הציוני):

אבל זה מסר ראשון שצריך לעלות בוועדה.

נאוה בוקר (הליכוד):

אין בעיה. אם אתם מתחייבים שאתם מקזזים כל שר שירצה ללכת, תגידו את זה
בגלוי. הם לא הגיעו לאותה לוויה בגללכם, כי לא רציתם לעשות להם קיזוז. אל
תהיה יפה נפש עכשיו.

יואל חסון (המחנה הציוני):

עשית את היומית שלך?

נאוה בוקר (הליכוד):

לא עשיתי את היומית שלי. אותי זה מכעיס, כי זה בא ממקום אחר, ואתה יודע את
זה. אז אל תדבר אלי ככה.

יואל חסון (המחנה הציוני):

חברת הכנסת בוקר, אני לא אתייחס לדברים שלך. אני רק אומר שהדבר הזה הוא
יותר מדי קדוש משנעשה ממנו פוליטיקה, והתכוונתי לכל שר מכל ממשלה, מכל
קואליציה. לא באתי בטענות לשר ממפלגה מסוימת או מממשלה מסוימת. זו בעיה
שהיא קיימת כמה שנים, לא משנה באיזו ממשלה. אז אני מבקש להעלות אותה, וזה
מסר שחייב להיות כאן ברור לכולם, שלא יכול להיות ששר בממשלה לא ייצג את
מדינת ישראל בלוויה של הרוג פיגוע או חייל.

היו"ר דוד ביטן:

זה מקובל.

יואל חסון (המחנה הציוני):

משפט אחרון, לגבי 55 הטקסים בבתי הקברות, שם כמובן צריך וחייב שלא תהיה פעם
אחת שלא יהיה ייצוג כפי שראוי. ואם יש חוסר מבחינה טכנית כזאת או אחרת, אז
בוודאי ראויים ביותר חכ"לים לייצג כאופציה נוספת. תודה.

אריה מועלם:

אני רוצה להוסיף בעניין מה שאמרה חברת הכנסת שולי מועלם לגבי החיילים
שקבורים במושבים או בקיבוצים, אפילו קבר בודד של חייל בבית קברות אזרחי
שהוא קבר צבאי. יום לפני יום הזיכרון מגיע חייל צה"ל לכל אחד מ-22,000
הקברים במדינת ישראל, הקברים הצבאיים, גם אם זה קבר בודד בחלקה אזרחית
במושב או בקיבוץ, מניח את דגל המדינה בחצי התורן על הקבר, מצדיע על הקבר,
וכך יש ייצוג לכל אחד ואחד מחללי מערכות ישראל. כך שאין מצב שיש קבר שלא
נפקד יום לפני יום הזיכרון.

היו"ר דוד ביטן:

אתה לא יורד לסוף דעתנו. אנחנו הבנו שיש 55, ובזה אין שום בעיה, כי יש
מספיק חברי כנסת ושרים שיכולים להיות. אז אנחנו לא מדברים על זה. אנחנו
רוצים להרחיב את המעגל. עוד מעט נשמע גם את "יד לבנים" ואת הארגונים
האחרים. אבל אנחנו רוצים להרחיב את המעגל מעבר ל-55. רוצים להרחיב את המעגל
לערב יום הזיכרון, שאלה טקסים שאליהם באות כל המשפחות השכולות. אני מבין
שאין לך התנגדות לנושא הרחבת המעגל.

אריה מועלם:

לי אין התנגדות, אבל האחריות היא של השלטון המקומי.

היו"ר דוד ביטן:

עזוב את האחריות כרגע. אני רוצה גם את העמדה שלך כנציגי משרד הביטחון
לעניין הזה.

אריה מועלם:

אין התנגדות, אבל מה שאתה מתאר קורה בפועל, בפנייה של ראש הרשות לחבר כנסת
או לשר.

היו"ר דוד ביטן:

אני רוצה את זה בצורה מאורגנת יותר, ולא בפנייה כזאת או אחרת.

יואל חסון (המחנה הציוני):

אדוני היושב-ראש, אני יותר מפעם אחת קיבלתי פנייה מראש רשות להגיע לאיזשהו
טקס. בדרך כלל זה מסתכם רק בהנחת הזר.

היו"ר דוד ביטן:

לא תמיד. חבר כנסת בדרך כלל גם מדבר.

אלי בן-שם:

אני יושב-ראש ארגון "יד לבנים". אני מברך על היוזמה הזאת. גם אני, כמו חבר
הכנסת שולי מועלם, לא הבנתי בהתחלה. מה שאמר השר לשעבר פריצקי, שזה לא
במקום.

היו"ר דוד ביטן:

אמרתי את זה כבר. תסירו את הדבר הזה מלבכם, אין מצב כזה.

אלי בן-שם:

יש לנו גם ככה בעיות מאוד קשות.

היו"ר דוד ביטן:

לא רק שלא במקום, אלא ב-55 המקומות חייב להיות חבר כנסת או שר, נקודה. אבל
לא ניתן אפשרות לשרים או לחברי הכנסת פה להתחמק מהמחויבות שלהם.

אלי בן-שם:

יש לנו בעיות מאוד קשות גם ככה עם טקסי המלחמות ועם טקסים חיליים שלא
מגיעים חברי כנסת ולא מגיעים שרים, ואין קיזוזים. בזמן האחרון יש לנו בעיות
גם עם טקסי מלחמה וגם עם טקסים אחרים בגלל קיזוזים ולא הגיעו שרים. כך שאני
חושב שאסור שזה יהיה במקום. זה יפגע, זה יהיה זילות.

היו"ר דוד ביטן:

אמרתי, לא במקום.

אלי בן-שם:

לגבי ערב יום הזיכרון, כל הטקסים הם בסמכות של ארגון "יד לבנים" והמועצה או
העירייה המקומית. אנחנו בדרך כלל פונים ומזמינים.

היו"ר דוד ביטן:

אבל גם לכם אין התנגדות להרחיב את המעגל באופן הזה.

אלי בן-שם:

לערב יום הזיכרון אין לנו בעיה.

איילת נחמיאס ורבין (המחנה הציוני):

בעניין יום כיפור צריך להעיר פה הערה, כי אלי בצדק התייחס לעניין הזה. ביום
כיפור אנחנו כולנו נרתמנו, כי בממשלה לא הייתה התגייסות ואלי יצא עם זה
לתקשורת. אני חושבת שמפה, כמי שאמונים גם על פיקוח על עבודת הממשלה, צריך
לצאת מסר מאוד מאוד ברור בעניין. אנחנו קטונו אל מול השרים. המשפחות מצפות
לראות את השרים בטקסים האלה. אלי בצדק מחה על כך שהשרים לא נרתמו לטקסים
האלה.

היו"ר דוד ביטן:

יש מחויבות בחוק בעניין הזה?

אלי בן-שם:

אין מחויבות, רק לטקסים ממלכתיים. אני פניתי לכל ראשי הסיעות לעשות מפגש
בנושא הקיזוז, לפתור את הבעיה שבנושא קיזוז לא יהיו בכלל ויכוחים.

היו"ר דוד ביטן:

יש בעיות פה ושם.

אלי בן-שם:

צריך לפתור את זה. בנושא של כל הטקסים פניתי לשרה מירי רגב, שהיא יושבת-ראש
ועדת שרים לטקסים, העברתי לה את כל רשימת הטקסים שצריכים להיות.

היו"ר דוד ביטן:

באיזה חוק מדובר?

ארבל אסטרחן:

זה לא בחוק.

אלי בן-שם:

זה לא בחוק. ועדת שרים לטקסים.

היו"ר דוד ביטן:

הנושא של יום הזיכרון לא מופיע בחוק, רק בהחלטת ועדת שרים?

אריה מועלם:

בחוק יום הזיכרון מצוין: הטקסים הממלכתיים בשעה 11:00, וכן מצוין הטקס
שפותח את יום הזיכרון.

היו"ר דוד ביטן:

בהחלטה של ועדה או בחוק?

אריה מועלם:

בחוק יום הזיכרון.

שולי מועלם-רפאלי (הבית היהודי):

אבל זה לא כולל את הטקסים של המלחמות.

אלי בן-שם:

רק טקסים ממלכתיים.

היו"ר דוד ביטן:

אני יכול לחוקק חוק במסגרת היכולת שלנו בלי ועדת שרים?

ארבל אסטרחן:

לא. כי זה לא נושא של ועדת הכנסת. כי נוכחות שרים לא יכול להיות נושא של
ועדת הכנסת.

היו"ר דוד ביטן:

אבל נוכחות חברי כנסת כן?

ארבל אסטרחן:

נוכחות חברי כנסת כן.

היו"ר דוד ביטן:

אני מנסה לברר האם אנחנו יכולים כוועדת כנסת לטפל בעניין בתיקון החוק.

אמיר אוחנה (הליכוד):

בחוק הזיכרון אין הוראה. מה שכתוב זה כך: שר הביטחון, בהתייעצות עם המועצה
הציבורית המייעצת שנתמנתה לעניין חוק בתי קברות צבאיים, רשאי להורות הוראות
לקיום יום הזיכרון בהתאם לחוק זה.

היו"ר דוד ביטן:

אבל אנחנו לא מדברים עכשיו רק על יום הזיכרון. יש עוד טקסים, דרך אגב, שהם
חשובים גם כן, שאף אחד לא מגיע.

אייבי מוזס:

אני יושב-ראש ארגון נפגעי פעילות איבה. אני אלמן. אשתי עפרה נשרפה למוות
כשהייתה בהיריון. איבדתי ילד בן חמש, שלא החזיק מעמד, אז אני גם אב שכול.
גם פצוע קשה עם שני ילדים פצועים קשה, שהם גם כן שכולים מאח ויתומים מאם.

אני מברך על הנושא הזה, אבל לא עלה פה שום דבר לגבי נפגעי פעולות איבה. לנו
אין חלקה. אצלנו יש קברים בכל מיני מקומות, ואני מברך את הביטוח הלאומי,
ואת הגברת כהן שיושבת כאן לצדי, שבאמת דואגים בכל ערב יום הזיכרון ושמים
דגל ופרח על כל קבר וקבר.

היו"ר דוד ביטן:

אבל יש ערים שיש טקסים באנדרטאות שעשו לצורך העניין הזה, וגם בערבי יום
הזיכרון זה נכנס לתוך הטקס.

אייבי מוזס:

היה לנו טקס לפני שבוע בדיזינגוף סנטר, 20 הרוגים, אף נציג מהממשלה לא היה
שם.

יוסף פריצקי:

מישהו צריך לרכז את הכול.

אייבי מוזס:

יש לנו הנתונים האלה, אפשר לקבל את הנתונים מאתנו, לשאול איפה אנחנו עושים
את הטקסים האלה. כי לנו אין חלקה גדולה כמו בצה"ל, שיש שם 50, 100, 200
קברים. אנחנו אאוט-סיידרים פה, וזה לא נכון. כי אצלנו זה 100% נפגעים.

נאוה בוקר (הליכוד):

אולי אפשר לחייב נציגות ממשלה שתגיע לטקסים של נפגעי טרור. זה חובה שיהיה.

היו"ר דוד ביטן:

אני עושה בירורים, כי אני רוצה להתייחס לזה בהחלטה שלנו, ואנחנו נעשה
תיקונים משמעותיים לעניין הזה.

האם יש לי סמכות כיושב-ראש ועדת הכנסת או כוועדת הכנסת לחייב קיזוזים? או
שאני צריך לתקן את התקנון?

ארבל אסטרחן:

ברור שנדרשת החלטה.

היו"ר דוד ביטן:

אז אנחנו נתקן את התקנון בעניין הזה. אחת ההחלטות שלנו, אנחנו נחייב בטקסים
האלה קיזוז מראש. גם אם לא מסכימים, יהיה קיזוז על-ידי החלטה שלנו.

מירי יכין:

אנחנו עובדים בשיתוף פעולה גם עם משרד הביטחון, גם עם הארגונים השונים כמו
"יד לבנים", ביטוח לאומי, עם ראש אגף לנפגעי פעולות איבה. רק לומר
חד-משמעית, שבכל הדורות בכנסת, אם זה היה טקס ממלכתי או רשמי או ציבורי,
תמיד כשהכנסת התבקשה שיבצנו חבר כנסת. לא היה מקרה אחד שנתבקשנו ולא
שיבצנו.

היו"ר דוד ביטן:

אנחנו לא רוצים שזה יהיה רק כשנתבקש, אלא שאנחנו נארגן את העניין הזה.

מירי יכין:

לעניין הטקס ביום הזיכרון לחללי מערכות ישראל בשעה 13:00, לנפגעי פעולות
איבה, יושב-ראש הכנסת מייצג את הכנסת בהר הרצל, ואנחנו כחריג מזה כמה שנים,
לבקשת המשפחות, משתתפים בטקס המרכזי גם בחיפה, למרות שהוא לא ממלכתי.

איילת נחמיאס ורבין (המחנה הציוני):

בשנה שעברה אני הייתי בחיפה בטקס. יונה יהב חוצה את עצמו לשניים בעניין
הזה, הוא שנה אחת בטקס לנפגעי פעולות איבה ושנה אחת בטקס לחללי מערכות
ישראל. הרי שעת הטקסים היא שונה.

אלי בן-שם:

הוא פועל בניגוד לחוק, הוא עושה דין לעצמו.

שולי מועלם-רפאלי (הבית היהודי):

הוא אמור להיות בשני הטקסים. ברגע שמדינת ישראל קיבלה החלטה ששני הטקסים הם
ממלכתיים, ראש הרשות אמור להיות בשני הטקסים.

איילת נחמיאס ורבין (המחנה הציוני):

אני לא נכנסת עכשיו לוויכוחים האלה, בכל הכבוד.

היו"ר דוד ביטן:

נציג אגף ההסברה, בבקשה.

מושיק אביב:

הנושאים נדונו בעבר, וכנראה שיש מקום לריענון. ישנה ועדת שרים בראשותה של
השרה הממונה עלינו מירי רגב, והנושא יעלה בדיון הקרוב לקראת אירועי יום
העצמאות. יש פה כמה בקשות וכמה אירועים שנוספים מדי שנה. אנחנו נדון בהם,
ובהחלט ראוי שנחדש ונרענן.

היו"ר דוד ביטן:

מה העמדה שלך לגבי השתתפות של חברי כנסת ושרים לשעבר?

מושיק אביב:

מבחינתנו הם לא מחליפים חברי כנסת מכהן.

היו"ר דוד ביטן:

זה ברור. כשאין.

מושיק אביב:

אין התנגדות.

אייבי מוזס:

אני מבקש לתקן, זה לא נפגעי פעולות איבה, זה חללי פעולות איבה.

היו"ר דוד ביטן:

אנחנו נתקן.

שולי מועלם-רפאלי (הבית היהודי):

אם בטקסים הרשמיים נמצאים נציגים של משפחות חללי פעולות איבה?

מושיק אביב:

יש טקס אחד רשמי, שזאת הפקה שלנו. השאר זה משרד הביטחון. בשעה 13:00.

שולי מועלם-רפאלי (הבית היהודי):

זה ביום הזיכרון בהר הרצל.

היו"ר דוד ביטן:

באנדרטה? זה הטקס המרכזי. אנחנו רוצים לראות את זה גם במקומות היישוב שלהם,
לא רק בטקס המרכזי.

יגאל ביבי:

עד עכשיו לא ענו לנו כמה חלקות נוספות יש חוץ מ-55 הרשמיים שאף אחד לא הולך
אליהם, לא שר ולא חבר כנסת ולא לשעבר ולא שום דבר. כמה חלקות כאלה יש?

אריה מועלם:

יש 55 בתי קברות צבאיים שבהם נערכים טקסים ממלכתיים.

היו"ר דוד ביטן:

את זה הבנו. יש עוד מקומות קבורה צבאיים שאין בהם טקסים?

יגאל ביבי:

למעלה מ-100.

היו"ר דוד ביטן:

אז למה לאלה אי-אפשר לשלוח?

אריה מועלם:

יש עוד למעלה מ-100 מקומות שבהם קבורים חללי מערכות ישראל והאחריות על
המקומות האלה היא של הרשויות המקומיות. המדינה כמדינה, צה"ל ומשרד הביטחון,
לא אחראים שם.

שולי מועלם-רפאלי (הבית היהודי):

אז אולי אפשר לפעול מול חיים ביבס.

היו"ר דוד ביטן:

שולי, בהחלטה שלנו אנחנו נסדיר את העניין הזה. אנחנו נסדיר תוך שבועיים את
כל העניין.

יגאל ביבי:

אני מציע שייתנו את הנתונים האלה, אנחנו נדבר עם ראש העיר.

היו"ר דוד ביטן:

חבר הכנסת אכרם חסון, בבקשה.

אכרם חסון (כולנו):

אני קודם כל מברך על הרחבת הרשימה. אני חושב שאסור לנו לסבך את הדיון ואת
העניין. צריך לברך את האנשים שבאו לכאן. יש מקום לכולם. אני לא יודע למה כל
הזמן מסבכים כל דבר. זו בקשה כל כך מובנת וגלויה ואנושית. יש אפילו יותר
מ-150 חלקות. אנחנו מקיימים מאות טקסים, כל יישוב במדינת ישראל מקיים טקס.
יש 265 יישובים במדינת ישראל. אני מדליאת אל-כרמל, אצלי מקיימים טקס בערב
יום הזיכרון בבית-ספר תיכון, והשכנים שלנו מקיימים טקס בבית-ספר תיכון,
אנחנו מקיימים טקס מרכזי בבית הקברות הצבאי ומקיימים טקס בבית "יד לבנים".
בדרך כלל בא רק שר אחד, לשאר המקומות אף אחד לא מגיע. זה לא מפריע לנו
שיבואו שרים לשעבר וחברי כנסת, יכבדו את המשפחות, יכבדו את הנוכחים. יש
טקסים בבתי-ספר שהם טקסים מאוד רציניים. אנחנו מעבירים מסר מאוד מיוחד
לתלמידים, שהם הופכים להיות בעתיד החיילים של המדינה כדי להגן על המדינה.
לכן לא צריך לסבך את העניין יותר מדי. צריך לעשות רשימה ולהעביר את הרשימה
הזאת לכל הרשויות המקומיות במדינת ישראל.

היו"ר דוד ביטן:

אנחנו נעשה את זה דרך אגף הטקסים של הכנסת.

אכרם חסון (כולנו):

כל אחד יבחר את מי שהוא רוצה להזמין מהכנסת.

אסנת כהן:

אני מנהלת אגף נפגעי פעולות איבה בביטוח הלאומי. אנחנו מקיימים את הטקס בהר
הרצל ביום הזיכרון לחללי מערכות ישראל ולחללי פעולות איבה בשעה 13:00, טקס
ממלכתי. בערב יום הזיכרון אנחנו שולחים תנועות נוער לפקוד את כל קברי חללי
פעולות איבה. זה משהו שהתחלנו לפני ארבע שנים. אנחנו שונים קצת ממשרד
הביטחון, מכיוון שלנו אין חוק בתי הקברות הצבאיים וחללי פעולות איבה פזורים
בבתי קבורות אזרחיים. בשנים האחרונות יש כמה רשויות מקומיות שמקצות חלקות
לחללי פעולות איבה, ואז כאשר יש חלקה מוקצית והקברים לא פזורים, אז אפשר
לעשות טקסים כדוגמת חיפה, שזו יוזמה של שלושה הורים שכולים שהרימו את הדגל
והחליטו לבוא מול ראש הרשות ולעשות את זה.

היו"ר דוד ביטן:

אני רוצה לשאול את נציגי משפחות חללי פעולות איבה, מה הידיעה שלכם לגבי
אנדרטאות? יש בכל הערים היום?

אייבי מוזס:

אני לקחתי יוזמה לפני כשנה. קיבלתי המון תלונות מראשי ערים, שהקימו
אנדרטאות בכל מקום שנפלו. הצעתי להם שתהיה אנדרטה מרכזית אחת.

היו"ר דוד ביטן:

יש בכל עיר היום?

אייבי מוזס:

יש היענות ואנחנו הולכים קדימה. יש כבר כעשר אנדרטאות.

היו"ר דוד ביטן:

מבחינת הביטוח הלאומי, כיוון שזה לא כמו אצל חללי צה"ל שיש בית הקברות
הצבאי, ואני מבין שמשרד הביטחון מממן שם את העסק הזה, למה אתם לא יכולים
לממן את הקמת האנדרטאות לחללי פעולות האיבה בכל עיר ועיר? יש בעיה עם זה?

אסנת כהן:

על-פי החוק, הרשות המקומית היא זו שאמונה על זה והיא זו שעושה את זה.

היו"ר דוד ביטן:

אבל מי מתקצב את זה? יש ערים קטנות שלא מסוגלות.

אסנת כהן:

הרשות המקומית והמוסד לביטוח לאומי.

היו"ר דוד ביטן:

אתם מממנים את זה?

אסנת כהן:

יש תקציב לרשות המקומית להנצחה קבוצתית, ואנחנו מסייעים לרשות המקומית.

היו"ר דוד ביטן:

באיזו רמה אתם מסייעים?

אסנת כהן:

עד לפני שנתיים המענק היה 30,000 שקל.

היו"ר דוד ביטן:

להקמת אנדרטה 30,000 שקל?

אסנת כהן:

כן. אבל צריך להקים עמותה.

היו"ר דוד ביטן:

לא צריכים עמותה, כי העירייה עושה את האנדרטה. מה צריך פה להקים עמותה?
לפעמים צריך אמן שיעשה את זה. זה עניין של מיליונים לפעמים. מישהו צריך
לעזור לעיר לעשות את זה. אם יש רק עשר בכל הארץ, אני לא רוצה להגיד שזה
חרפה, אבל זה המצב. בניגוד לחללי צה"ל, שמשרד הביטחון מממן את כל הפעולה
הזאת, הביטוח הלאומי צריך לממן את העניין הזה. צריכים לארגן תקציב כדי
שהרשויות המקומיות יעשו את זה. איפה יעשו את הטקס לחללי פעולות איבה בעיר
שאין בה אנדרטה?

אסנת כהן:

בדרך כלל הרשויות המקומיות מחברות את הטקסים.

היו"ר דוד ביטן:

זה לא נראה לי הגיוני. אני מבקש שהביטוח הלאומי ייתן לנו תשובה בעניין הזה.
אנחנו רוצים תקציב מהביטוח הלאומי לצורך הקמת האנדרטאות האלה. יכול להיות
שזה יהיה בשיתוף עם הרשות, חצי-חצי או משהו כזה. אבל אתם צריכים לתת
התייחסות לעניין הזה, עם כל הכבוד.

אסנת כהן:

התקציב של נפגעי פעולות איבה הוא לא תקציב של הביטוח הלאומי, הוא תקציב של
האוצר. אז צריך לבקש את התקציב מהאוצר.

היו"ר דוד ביטן:

הרגע אמרת שזו אחריות שלכם.

אסנת כהן:

האחריות היא שלנו.

היו"ר דוד ביטן:

אז אם האחריות שלכם, טפלו בזה.

אסנת כהן:

אבל אני יותר מאשמח לעשות את זה.

היו"ר דוד ביטן:

אנחנו מבקשים תשובה בעניין הזה תוך שבועיים. אנחנו מבקשים שהמוסד לביטוח
לאומי ייתן תקציב להקמת אנדרטאות בשיטת מצ'ינג עם רשויות מקומיות בכל עיר
ובכל יישוב ויישוב. זה לא ייתכן שדווקא לעניין הזה של חללי פעולות איבה לא
תהיה אנדרטה בכל עיר ועיר. במיוחד שאין להם איפה לעשות את הטקס, ולכן כל
אחד עושה במקום שבו נפגע מישהו. זה לא צריך להיות כך.

יהושע כהן:

אני יושב-ראש ארגון נפגעי פעולות איבה. אני חלילה לא מתקיף אותך, אבל אני
אומר שיש התקדמות בשנתיים האחרונות בנושא אנדרטאות. הבעיה היא, כמו שציינתם
כאן, שכל עירייה נכנסת לסעיף תקציבי שהיא לא יכולה לעמוד בזה. אנחנו פנינו
לביטוח הלאומי וביקשנו שיעזור בהשתתפות על מנת להקים את האנדרטאות. אז אני
מודה לך שאתה מציין את זה, כי הביטוח הלאומי מחויב, לא וולונטרי. שיהיה
מחויב על-פי חוק, שימציאו את הכסף מהאוצר, לא יודע מאיפה. זה צריך להיות
על-פי חוק, להקים את האנדרטאות בכל הארץ.

בנוסף יש לי בקשה. ברגע שאנחנו עושים הנצחה ממלכתית, שתהיה לארגון אפשרות
לפנות למזכירות הכנסת על מנת שיגיע איזה שר, איזה חבר כנסת. אנחנו בבושת
פנים באותם האירועים.

היו"ר דוד ביטן:

אנחנו נתייחס לזה.

יהושע כהן:

תודה.

אלי בן-שם:

אדוני היושב-ראש, אתה מדבר על הקמת אנדרטאות. הרשויות אמונות על החזקת
האנדרטאות, והן מזלזלות בזה. אנחנו פונים, אין להם תקציב לזה, הם לא רוצים
להתעסק עם זה. אז בטח שהם גם לא יבנו.

היו"ר דוד ביטן:

בדרך כלל אנדרטה מוקמת בגן, והרשויות מטפלות בזה לאורך כל השנה. אי-אפשר
להגיד שהרשויות לא מטפלות בגנים שתחת אחריותן. אם היא לא מטפלת, זאת בעיה
כללית של הרשות, לא רק לגבי הגן הזה אלא לגבי כל הגנים שלה.

יוסף פריצקי:

מכובדי היושב-ראש, אנא, קח את זה אליך. זה פרויקט.

היו"ר דוד ביטן:

לקחנו את זה. אני רוצה לסיים כמה שיותר לקראת יום הזיכרון הנוכחי, לכן
כינסתי מהר.

יגאל ביבי:

מה לגבי החלקות שאף אחד לא הולך אליהן?

אריה מועלם:

נתון נוסף בעניין הטקסים בערב יום הזיכרון, אנחנו מפרסמים לרשויות
המקומיות, במידה והם רוצים, ראש הרשות מבקש נציג צה"ל. מגיע נציג צה"ל
בדרגת אלוף משנה ומעלה, עם שתי חיילות שמסייעות לרשות המקומית בהנחת הזרים.

מזכירת הכנסת ירדנה מלר-הורוביץ:

זה יכול להיות גם שני חיילים.

רועי כהן:

משנת 2004 אני מלווה את הנושא של נפגעי פעולות איבה. אני חושב שזאת הסוגיה
הכי קשה, שאנחנו מגיעים לא פעם לטקסים של נפגעי פעולות איבה, כמו בטקס
האחרון של דיזינגוף, שנעשה בלא נוכחות של אף נציג ממשלה, אף נציג כנסת.

דבר נוסף, כיושב-ראש ועדת הנצחה בעיר חולון, כסגן ראש העיר, פעלתי, ודוד
מכיר את זה ולכן הוא גם דיבר על זה, גם בעיר ראשון-לציון, גם בעיר חולון,
גם בעיר הרצליה, הקמנו רק בגלל יוזמה מקומית. אף אחד לא עזר.

היו"ר דוד ביטן:

בראשון-לציון הקמנו אנדרטה.

רועי כהן:

לכן אני חושב שמה שאתה עושה זה הדבר הטוב ביותר, להעביר את זה לא ליוזמה
מקומית. יש ועדה שהוקמה בפקודת העיריות. אני חושב שאם ועדת הכנסת תקים ועדת
משנה שתעקוב אחרי זה, לצערנו שולי גם אלמנה של צה"ל ולכן היא גם מכירה את
הדבר הזה.

אייבי מוזס:

אני לוקח דוגמה אצלנו באלפי-מנשה, יש לנו גם חללים מפעולות איבה וגם
חיילים. יש לנו שם אנדרטה יפה, ואנחנו עושים את ערב הזיכרון ביחד. במקומות
קטנים אני חושב שהכי טוב זה לעשות ביחד.

היו"ר דוד ביטן:

תודה רבה. אני רוצה לסכם, ברשות חברי הכנסת. קודם כל, אנחנו מברכים על
היוזמה. גם שמעתם את נציגי הארגונים ואת חברי הכנסת שתומכים, גם את משרד
הביטחון, שהכוונה היא פשוטה. על 55 האירועים שחובה שיהיה בהם נציג של
הממשלה או הכנסת ולא חברי כנסת לשעבר, זה ברור. גם אין שום בעיה כזאת, כי
יש מספיק חברי כנסת ושרים שיעשו את העבודה הזאת. מעבר לזה יש עוד המון
מקומות שלא מגיע אף נציג ואין חובה גם שיישלח נציג.

אני אקים ועדה מצומצמת בראשות איילת, כדי שתגבש אילו מקומות יש, היות
שאנחנו רוצים לשלוח אנשים. אנחנו כן ניכנס לזה במסגרת הכנסת. אני לא יכול
לחייב את הממשלה, אבל אני כן יכול לחייב את חברי הכנסת במסגרת הזאת שיגיעו
לטקסים גם של נפגעי פעולות איבה, גם של חללי צה"ל במקומות שהם לא בתוך
ה-55, גם באירועים אחרים כמו ששמענו, יום כיפור ודברים מהסוג הזה. אנחנו
נגבש איזושהי עבודה ביחד אתך. מישהו מחברי הכנסת רוצה להיות בצוות הזה?
שולי, נאוה בוקר, ואני מבקש ממך, מירי יכין, לרכז את הדבר הזה. נאוה, את לא
חברת ועדה?

נאוה בוקר (הליכוד):

לא.

היו"ר דוד ביטן:

אז זאת בעיה. שולי חברת ועדה.

מירי יכין:

כדאי שיהיו נציגים ממשרד הביטחון.

היו"ר דוד ביטן:

אנחנו נגבש. משרד הביטחון ונציג חללי פעולות איבה. נאוה, את תוזמני בלי
להיות חברה, זה לא משנה.

הצעת החלטה שנייה, ארבל, אני מבקש שתבדקי את החוק הקיים ותגבשי לנו שינוי
בחוק בעניין של השתתפות בטקסים, שזה יהיה חובה.

ארבל אסטרחן:

צריך לחכות למסקנות ועדת המשנה - - -?

היו"ר דוד ביטן:

תגבשי לנו את זה. אנחנו לא מחליטים עכשיו. זה יבוא ביחד. הם מגבשים משהו
אחר. תבדקי את החוק ותגבשי לנו הצעה, שכמובן אנחנו נדסקס אותה.

דבר נוסף, אני רוצה שינוי תקנון על קיזוז חובה בטקסים האלה. אני לא רוצה
ויכוחים.

איילת נחמיאס ורבין (המחנה הציוני):

אני חושבת שזה מחייב דיון מה זה קיזוז חובה.

היו"ר דוד ביטן:

אנחנו נעשה דיון.

איילת נחמיאס ורבין (המחנה הציוני):

אני חושבת שצריך להגיע למצב שלוקחים חברי כנסת מהקואליציה ומהאופוזיציה. זה
מונע ויכוחים.

היו"ר דוד ביטן:

אי-אפשר לשלוח שניים. ארבל, תבדקי לי את העניין של קיזוז חובה. שוועדת
הכנסת תקבל החלטה אם לא נותנים את הקיזוז.

יואל חסון (המחנה הציוני):

קיזוז חובה. נוסיף סעיף בתקנון, לא כולל את חבר הכנסת קיש.

יואב קיש (הליכוד):

יואל, אני גם בלי קיזוז אלך אם צריך. אבל אתם, תפסיקו לעשות את הדברים
האלה.

יואל חסון (המחנה הציוני):

למה אתם כל כך קפוצים היום? מה קרה? צריך לברר למה הקואליציה כל כך קפוצה
היום.

היו"ר דוד ביטן:

צריך להיות ברור שאנחנו מדברים שבטקסים הנוספים ישתתפו גם חברי כנסת לשעבר
ושרים לשעבר. זה חלק מהפול שהולך, שיהיה ברור.

דבר נוסף, אני מבקש מביטוח לאומי תוך שבועיים שיגבשו לנו. אם אתם רוצים
לדבר עם האוצר, תדברו. פתאום זה האוצר לבד ואתם לבד. עד היום ראיתי ערבוביה
כזאת ביניכם לבין האוצר שאני כבר לא יודע מי נגד מי.

אסנת כהן:

אנחנו פועלים על-פי ההוראות של משרד הביטחון.

היו"ר דוד ביטן:

משרד הביטחון שומע אותי גם כן. תוך שבועיים ימים אני מבקש שהביטוח הלאומי
ומשרד הביטחון ומשרד האוצר יביא הצעה. מצדי תפסיקו לממן את האוצר בכל מיני
דברים שאתם לא צריכים לממן. תביאו תוכנית עם מצ'ינג לרשויות מקומיות להקמת
אנדרטאות לחללי פעולות איבה. אנחנו לא מדברים על 30,000 שקל, אנחנו מדברים
על מיליונים, על תקציב של הרבה מאוד כסף. שיעשו את זה לא בטווח של שנה, של
שלוש שנים. אנחנו לא נוותר לכם על זה. אם לא, אנחנו נעשה הצעת חוק, ואז
תהיו מחויבים.

יואל חסון (המחנה הציוני):

אופוזיציה וקואליציה תומכים בעמדת היושב-ראש.

היו"ר דוד ביטן:

יש עוד משהו שאתם רוצים להוסיף? אני חושב שגיבשתי את כל העניין, נכון?

מי בעד? מי נגד?

הצבעה

בעד – 8

נגד – אין

נמנעים – אין

ההחלטה התקבלה.

היו"ר דוד ביטן:

תודה רבה לכם.

2. קביעת ועדה לדיון בהצעה לסדר-היום בנושא: "מניעת פיטוריהם של מאות
עובדים במפעלי שימורי טונה בפריפריה"

היו"ר דוד ביטן:

אנחנו עוברים לדון בנושא קביעת ועדה לדיון בהצעה לסדר-היום בנושא: מניעת
פיטוריהם של מאות עובדים במפעלי שימורי טונה בפריפריה. הצעת חברי הכנסת
נאוה בוקר, אכרם חסון ויגאל גואטה.

נאוה בוקר (הליכוד):

ואיתן ברושי כמובן.

היו"ר דוד ביטן:

איתן ברושי לא רשום לי פה.

נאוה בוקר (הליכוד):

כנראה בטעות.

איתן ברושי (המחנה הציוני):

אני באתי לבקש שזה יעבור לוועדת הכספים. זו גם הייתה עמדתי שהוכנה על-ידי
נאוה בדיון. אני בא עכשיו מדיון סוער בוועדת הכספים.

היו"ר דוד ביטן:

מה הקשר לוועדת הכספים?

איתן ברושי (המחנה הציוני):

כשמעלים נכסים, דנים בוועדת כספים. כשצריכים עזרה במשברים, זו ועדת הכספים.
תהיה ועדה שיש לה גם שיניים על האוצר, ויש לה גם מה להגיד.

היו"ר דוד ביטן:

בסדר, אנחנו מאשרים.

איתן ברושי (המחנה הציוני):

תודה.

היו"ר דוד ביטן:

מי בעד? מי נגד?

הצבעה

בעד – 8

נגד – אין

נמנעים – אין

הבקשה אושרה.

3. בקשת הממשלה להקדמת הדיון בהצעת חוק השידור הציבורי הישראלי (תיקון מס'
4), התשע"ו-2016 (מ/1030), לפני הקריאה הראשונה.

היו"ר דוד ביטן:

יש לנו בקשה של הממשלה, בגלל הדחיפות של העניין. אתם יודעים שב-31 במרץ,
החוק מחייב לסגור את רשות השידור ולפתוח את הרשות החדשה. אתה הולך?

יואל חסון (המחנה הציוני):

כן.

היו"ר דוד ביטן:

למה?

נאוה בוקר (הליכוד):

כי הוא לא רוצה להצביע על זה.

היו"ר דוד ביטן:

אני לא מבין, הוא לא רוצה להאריך את המועד של רשות השידור? למה הוא קם
והלך? אז הוא לא מעוניין? אוקיי. אז תדווחו ליושב-ראש ההסתדרות שנציג המחנה
הציוני בעצם רוצה שכל עובדי רשות השידור יפוטרו מעבודתם.

איילת נחמיאס ורבין (המחנה הציוני):

לא, הוא לא רוצה. הנה הוא.

היו"ר דוד ביטן:

למה קמת והלכת? איזו מן שיטה זאת? אתה לא רוצה לעזור?

יואל חסון (המחנה הציוני):

אני אסביר לך למה. התייעצתי בעבר עם היועצת המשפטית של הוועדה. בעניין רשות
השידור יש לי נגיעה אישית.

היו"ר דוד ביטן:

אז תגיד, למה אתה לא אומר?

יואל חסון (המחנה הציוני):

לכן אני לא רוצה שבגללי - - -

היו"ר דוד ביטן:

חברת הכנסת מועלם הגיעה, אתה יכול ללכת.

איילת נחמיאס ורבין (המחנה הציוני):

אני רוצה שתחזור בך ממה שאמרת על המחנה הציוני ועל יואל חסון.

היו"ר דוד ביטן:

אם זה המצב, אז אני לא אפנה ליושב-ראש ההסתדרות.

איילת נחמיאס ורבין (המחנה הציוני):

גם תגיד שאין דברים בגו.

יואל חסון (המחנה הציוני):

אני נעלב שחשדת בסיבותיי.

היו"ר דוד ביטן:

כי האופוזיציה לפעמים קמה והולכת בעניין של הפטור.

יואל חסון (המחנה הציוני):

אז תברר אתי.

היו"ר דוד ביטן:

אז אני מתנצל בפניך.

יואל חסון (המחנה הציוני):

יצאתי להתייעץ וחזרתי. זה הכול.

היו"ר דוד ביטן:

עם מי הלכת להתייעץ?

יואל חסון (המחנה הציוני):

בטלפון.

היו"ר דוד ביטן:

אה, בטלפון. יכולת להתייעץ עם היועצת המשפטית, היא פה.

יואל חסון (המחנה הציוני):

אבל אני יודע את עמדתה. הלכתי לבדוק.

היו"ר דוד ביטן:

מכיוון שהרשות החדשה לא מוכנה להפעלה, אז גם נפסיד שלא תהיה בכלל פעילות של
שידור ציבורי, וגם כל עובדי הרשות יצטרכו לעזוב. לכן הממשלה הציעה ארכה של
עוד חצי שנה. אנחנו לא נכנסים לתוכן החוק, כי התפקיד שלי זה לתת פטור. סך
הכול אם אתם לא מאשרים את הפטור, זה יבוא ביום שני הבא. אבל אז תהיה בעיה,
כי אנחנו לא נספיק להכין את החוק עד ה-30 לחודש, להעביר אותו בקריאה שנייה
ושלישית. לכן אין לנו ברירה. זה בדיוק אחד המקרים האמיתיים שהפטור מחובת
הנחה חל עליהם.

נציגת הממשלה, בבקשה.

חגית ברוק:

אני ממשרד התקשורת. אין לי הרבה מה להוסיף.

היו"ר דוד ביטן:

רק חבל שהבאתם את זה ברגע האחרון. יכולתם להביא את זה בזמן.

איילת נחמיאס ורבין (המחנה הציוני):

כמה דרישות אני ביקשתי וכמה פעמים פניתי אליכם שתביאו כבר תיקון. אני אמרתי
לכם את זה. אני לא דנה בכלל בעניין של אשמה, אני דנה בעניין של אחריות
ל-1,200 עובדים והאופן שבו מתנהלים. דוד, אני יודעת שאתה מעורה, אבל זה לא
להאמין מה שהולך ברשות השידור, ובאמת לא הכול מוטל לפתחם.

חגית ברוק:

אין לי הרבה מה להוסיף מעבר למה שיושב-ראש הוועדה אמר. לצערנו לקח זמן עד
שהתיקונים גובשו ועד שהגיעו להסכמות עם העובדים בין היתר, אחרי משא-ומתן
נוסף עם ההסתדרות. אנחנו נמצאים כרגע בשלב הזה.

היו"ר דוד ביטן:

חצי שנה תספיק לכם לדעתכם?

חגית ברוק:

חצי שנה, ביחד עם יתר התיקונים שמאפשרים עוד כמה שינויים בחוק שיקלו על
התאגיד בתחילת פעולתו, כן תספיק.

היו"ר דוד ביטן:

למה אתם לא עושים חצי שנה עם אפשרות לארכה של עוד עד חצי שנה? כי אי-אפשר
כל פעם לבוא עם תיקון חוק. תכניסו בחוק אפשרות להארכה מסוימת.

חגית ברוק:

מצד שני אנחנו לא יכולים לתת לזה זמן בלתי מוגבל.

היו"ר דוד ביטן:

אבל עובדה שבהתחלה הייתה אפשרות לוועדת הכלכלה להוסיף שלושה חודשים, אחר כך
נתנו שוב אפשרות עד ה-31 במרס, ועוד פעם מבקשים. אז אפשר בחוק להכניס את
המסגרת שמאפשרת ארכה מסוימת בלי להביא תיקון חקיקה, כי זה לא לכבודנו,
תיקוני החקיקה האלה.

ישראל אייכלר (יהדות התורה):

אני אתמוך בהארכת האפשרות שהעובדים לא ייפגעו, כדי שיוכלו לסדר את הרשות
החדשה. אבל אני חושב שכאשר אנחנו נמצאים פה בשידור חי, אני חייב לנצל את
העובדה כדי למחות. יש ברשות השידור הרבה דברים טובים, אבל אין רשות שידור
ממלכתית בעולם שתוכל לעשות כתבה על ההתייהדות של שכונות מסוימות ולהסית,
כמו שהייתה בשבוע שעבר כתבת הסתה נוראה נגד התחרדות בית-שמש והופיעו שם
אנשים שדיברו על כיבוש בית-שמש. ממש מה שהפלסטינים טוענים נגד כיבוש
ירושלים ונגד כיבוש יפו וחיפה, זה מה שנאמר בכתבה על כיבוש בית-שמש על-ידי
יהודים חרדים. אני חושב שרשות ממלכתית, שכולנו נאלצים לשלם מסים כדי לממן
אותה, חייבת להיות זהירה יותר מאיזשהו עמוד פייסבוק שכל אנטישמי יכול לכתוב
שם מה שהוא רוצה. פה רשות שידור נותנת כתבה של 20 דקות על הסכנה הגדולה של
ילדי ישראל שגדלים וחיים בבית-שמש. אני מנצל את הבמה הזאת כדי למחות
ולהודיע שהציבור של 800,000 חרדים לא ישתוק ולא ינוח ולא יאפשר לקחת מכספם,
להקים שידור ממלכתי ולהפוך אותו לתחנת הסתה. זה גורם לכך שיבואו אנשים
צעירים וייקחו את החוק לידיים ויילחמו. הנה אנחנו רואים היום בעולם מה
שקורה באנקרה, פיגועים. אנחנו רואים בחוף השנהב, בכל העולם. העולם הוא היום
עולם אכזרי, עולם אלים, עולם שעלול להידרדר בשקט למלחמות ולשפיכות דמים,
ואני חושב שדווקא בגלל שזאת תחנת שידור אחראית ורוב השידורים שלה הם מאוד
מאוד מאוזנים, לפחות יחסית למה שמדינה חילונית יכולה לתת לאזרחים חרדים –
אבל לעשות כתבות כאלה, זה לא פעם אחת ולא פעמיים ולא רק ברשות השידור.

אדוני היושב-ראש, בגלי צה"ל היה בשבוע שעבר שיעור תנ"ך, שעלו אנשים שחירפו
וגידפו את אליהו הנביא, את אלישע ואת כל נביאי ישראל. שום תחנה פלסטינית לא
תבזה כך את נביאי ישראל כמו שהיה בגלי צה"ל בשבוע שעבר. לכן אני מנצל את
העובדה הזאת ומודה לך שנתת לי את האפשרות להגיד.

היו"ר דוד ביטן:

גלי צה"ל זה לא רשות השידור, אבל לא משנה.

ישראל אייכלר (יהדות התורה):

גם גלי צה"ל מפוקחים על-ידי חוק רשות השידור.

איילת נחמיאס ורבין (המחנה הציוני):

אני לא אתייחס כרגע להערתו של הרב אייכלר, כי לא צפיתי בכתבה. אבל מחובתו
של שידור ציבורי לשקף לציבור אירועים ככל שנדרש בדרך ציבורית. הווה אומר,
אני כמובן לא מדברת על הסתה. הרבה אייכלר כבר מכיר אותי מספיק טוב.

אני חושבת שמה שהתרחש עם רשות השידור, ואני עכבתי היטב אחרי כל התהליכים,
נדנדתי לכם הרבה. ביטן, הנה אנשים שיכולים להגיד שנדנדתי להם יותר מאשר לך.

היו"ר דוד ביטן:

אין דבר כזה. אם נדנדת יותר, אז אני כבר לא יודע מה זה נדנוד.

איילת נחמיאס ורבין (המחנה הציוני):

אני אומר לך מדוע. משום שהעניין הזה באמת מתנהל בצורה לא טובה.

היו"ר דוד ביטן:

זה לא תלוי רק בממשלה. בואי נרגיע.

איילת נחמיאס ורבין (המחנה הציוני):

זה תלוי הרבה מאוד בממשלה.

היו"ר דוד ביטן:

יש גם הנושא של העובדים.

איילת נחמיאס ורבין (המחנה הציוני):

ל-400 עובדים אפשר היה להגיע מזמן. כולל התוצאה שלא יהיה שידור חדשות. אני
חושבת שפה יש אמירה ציבורית מסוכנת, שצריכה להטריד גם את הקואליציה, בדיוק
כמו שהיא מטרידה את האופוזיציה. זה לא הבדל ביני לבינך. כולנו צריכים לדרוש
שינויים בשידור הציבורי.

היו"ר דוד ביטן:

אני לא נכנס כרגע לרשות החדשה, שאני לא יודע למה היא לא מצליחה לעמוד
ביעדים. אבל חלק מהעיכוב נבע גם מבקשה שלנו, שביקשנו מהממשלה להתחשב, לשבת
עם ההסתדרות על מנת להגיע לגיבוש, והם הגיעו באמת לגיבוש.

איילת נחמיאס ורבין (המחנה הציוני):

אבל זה לא קשור לחדשות.

היו"ר דוד ביטן:

חלק גדול מהעובדים היום יכולים לעבור באופן אוטומטי לרשות החדשה, וזה גובש
רק לפני שבוע. לכן צריך זמן לטפל בעניינים האלה.

מי בעד לתת פטור מחובת הנחה לחוק הזה? תרשמי שחבר הכנסת יואל חסון לא משתתף
בהצבעה.

הצבעה

בעד – 7

נגד – 1

נמנעים – 1

הבקשה נתקבלה.

איילת נחמיאס ורבין (המחנה הציוני):

אני מבקשת להימנע בהצבעה הזאת.

היו"ר דוד ביטן:

למה? נגיד את זה ליושב-ראש ההסתדרות.

איילת נחמיאס ורבין (המחנה הציוני):

תגיד את זה ליושב-ראש ההסתדרות, בוא אני אתן לך את הטלפון שלו בחיוג מקוצר.

היו"ר דוד ביטן:

אני צוחק אתך. תירגעו. עכשיו הוא יצטרף למפלגת העבודה. לגבי יואל חסון, זה
לא משפיע אליו, כי הוא במחנה הציוני.

אתה נגד?

עודד פורר (ישראל ביתנו):

אני.

היו"ר דוד ביטן:

באת במיוחד בשביל להצביע נגד? כל הכבוד.

4. א. בקשת יושב-ראש ועדת הכספים להקדמת הדיון בהצעת חוק להגדלת שיעור
ההשתתפות בכוח העבודה ולצמצום פערים חברתיים (מס הכנסה שלילי) (תיקון מס'
8), התשע"ו-2016 (מ/1022), לפני הקריאה השנייה והשלישית.

ב. בקשת יושב ראש ועדת הכספים להקדמת הדיון בהצעת חוק להגדלת שיעור
ההשתתפות בכוח העבודה ולצמצום פערים חברתיים (מס הכנסה שלילי) (תיקון מס'
9), התשע"ו-2016, לפני הקריאה השנייה והשלישית.

ג. בקשת יושב-ראש ועדת הכספים למיזוג הצעות החוק שלעיל עם הצעת חוק להגדלת
שיעור ההשתתפות בכוח העבודה ולצמצום פערים חברתיים (מס הכנסה שלילי) (תיקון
– מענק לעצמאי בעד הכנסה מפוקחת), התשע"ה–2015

היו"ר דוד ביטן:

אנחנו עוברים לבקשת יושב-ראש ועדת הכספים להקדמת הדיון בהצעת חוק להגדלת
שיעור ההשתתפות בכוח העבודה ולצמצום פערים חברתיים (מס הכנסה שלילי) (תיקון
מס' 8), התשע"ו-2016 (מ/1022), לפני הקריאה השנייה והשלישית.

מכיוון שמדובר בחוק שהוא בעצם לטובת תושבי המדינה, בנושא של מס הכנסה
שלילי, אנחנו מבקשים לסיים אותו עד הפגרה. אנחנו רוצים למזג, באותה
הזדמנות, יש בסדר-היום סעיף לבקשת ועדת כספים למיזוג עם בקשת יושב ראש ועדת
הכספים להקדמת הדיון בהצעת חוק להגדלת שיעור ההשתתפות בכוח העבודה ולצמצום
פערים חברתיים (מס הכנסה שלילי) (תיקון מס' 9), התשע"ו-2016, לפני הקריאה
השנייה והשלישית. והצעת חוק להגדלת שיעור ההשתתפות בכוח העבודה ולצמצום
פערים חברתיים (מס הכנסה שלילי) (תיקון – מענק לעצמאי בעד הכנסה מפוקחת),
התשע"ה–2015.

אנחנו מחליטים על פטור, ופה אנחנו מחליטים למזג.

מי בעד? מי נגד? מי נמנע?

הצבעה

בעד – רוב

נגד – אין

נמנעים – אין

הבקשה אושרה.

היו"ר דוד ביטן:

פה אחד.

5. א. בקשת יושב ראש ועדת הפנים והגנת הסביבה להקדמת הדיון בהצעת חוק
הכניסה לישראל (תיקון מס' 26), התשע"ו-2016 (מ/1020), לפני הקריאה השנייה
והשלישית – בכפוף לאישורה בוועדת הפנים והגנת הסביבה הבוקר.

ב. בקשת יושב-ראש ועדת הפנים והגנת הסביבה למיזוג הצעת החוק שלעיל עם הצעת
חוק הכניסה לישראל (תיקון מס' 26) (החמרת הענישה בעבירות הלנה והעסקה של
שוהים בלתי חוקיים), התשע"ד-2014

היו"ר דוד ביטן:

בקשת יושב ראש ועדת הפנים והגנת הסביבה להקדמת הדיון בהצעת חוק הכניסה
לישראל (תיקון מס' 26), התשע"ו-2016 (מ/1020), לפני הקריאה השנייה והשלישית
– בכפוף לאישורה בוועדת הפנים והגנת הסביבה הבוקר. גם פה יש מיזוג. בבקשה.

יואל הדר:

במסגרת המלחמה בנושא של הפיגועים, השר לביטחון הפנים יזם את קידום החוק
שנועד להחמיר את הענישה עם המעסיקים והמלינים של השוהים הבלתי חוקיים, גם
לגבי קביעת עונשי מינימום, גם לגבי אפשרות של החמרת הענישה לגבי העסקת
שב"חים.

היו"ר דוד ביטן:

כולנו יודעים שזה נושא חשוב מבחינת המלחמה בטרור. דרך אגב, אתמול בשעה
19:00 הייתי צריך להיות בבר-מצווה, ובשעה 19:00 קיבלתי על שינוי מקום
מפתח-תקווה לראש-העין. התברר שהמשטרה עשתה מבצע ובכל מקום שהיא הגיעה
באולמי חתונות היו שב"חים. קיבלו צו סגירה מיידי, ולא עזר להם שיש אירוע.
גם בית המשפט תמך בזה. בסופו של דבר נאלצו לשנות את המקום. אנחנו צריכים
להילחם בחורמה בתופעה הזאת שבגלל חובות כלכליים אנשים עושים נזק ביטחוני
לציבור.

ישראל אייכלר (יהדות התורה):

מדובר ב-100,000 שנכנסים ביום. חוץ מ-40,000 מאושרים.

היו"ר דוד ביטן:

האם יש התנגדות? מי בעד הפטור? מי נגד?

הצבעה

בעד – רוב

נגד – אין

נמנעים – אין

הבקשה אושרה.

היו"ר דוד ביטן:

אנחנו גם צריכים למזג את הצעת החוק הזאת עם הצעת חוק הכניסה לישראל (תיקון
מס' 26) (החמרת הענישה בעבירות הלנה והעסקה של שוהים בלתי חוקיים),
התשע"ד-2014, של חבר הכנסת מרדכי יוגב, חבר הכנסת יעקב מרגי, חבר הכנסת
ניסן סלומינסקי וחברת הכנסת שולי מועלם-רפאלי.

מי בעד?

הצבעה

בעד – רוב

נגד – אין

נמנעים – אין

הבקשה אושרה.

היו"ר דוד ביטן:

פה אחד. אין נגד, נכון?

6. בקשת יו"ר ועדת העבודה, הרווחה והבריאות למיזוג הצעות חוק:

א. הצעת חוק נכי רדיפות הנאצים (תיקון מס' 22), התשע"ו-2016

ב. הצעת חוק נכי רדיפות הנאצים (תיקון - הגבלת שכר טרחה של עורכי דין),
התשע"ו-2016

היו"ר דוד ביטן:

יש בקשה למיזוג של יושב-ראש ועדת העבודה, הרווחה והבריאות, הצעת חוק נכי
רדיפות הנאצים (תיקון מס' 22), התשע"ו-2016, והצעת חוק נכי רדיפות הנאצים
(תיקון – הגבלת שכר טרחה של עורכי דין), התשע"ו-2016.

מי בעד?

הצבעה

בעד – 8

נגד – אין

נמנעים – אין

הבקשה אושרה.

היו"ר דוד ביטן:

פה אחד.

7. בקשת יושב-ראש ועדת העבודה, הרווחה והבריאות למיזוג: א. הצעת חוק הביטוח
הלאומי (תיקון מס' 171) (תחילת הזכאות לגמלת סיעוד), התשע"ו-2016

ב. הצעת חוק הביטוח הלאומי (מועד תחילת הזכאות לגמלת סיעוד), התשע"ו-2016.

היו"ר דוד ביטן:

בקשת יושב-ראש ועדת העבודה, הרווחה והבריאות למיזוג: א. הצעת חוק הביטוח
הלאומי (תיקון מס' 171) (תחילת הזכאות לגמלת סיעוד), התשע"ו-2016; ב. הצעת
חוק הביטוח הלאומי (מועד תחילת הזכאות לגמלת סיעוד), התשע"ו-2016.

מכיוון שאנחנו בטלוויזיה, אולי היועצת המשפטית תסביר לציבור הרחב מה אלה
בקשות המיזוג, לפני שנצביע על הבקשה. למה יש בקשות למיזוג?

ארבל אסטרחן:

פעמים רבות מועברות לוועדה מוועדות הכנסת הצעות חוק בנושא דומה, בין אם זו
הצעה פרטית והצעה ממשלתית, או הצעה פרטית והצעה פרטית אחרת. במקרים כאלה
הוועדה רשאית להחליט שהיא ממזגת את ההצעות ומכינה אותן ביחד לקריאה השנייה
והשלישית, כך שבסופו של דבר יהיה חוק אחד, או במקרים שלפנינו כעת שזה סוג
של הצעות ממשלתיות והצעות פרטיות. הממשלתיות עברו קריאה ראשונה והפרטיות
עברו קריאה טרומית, ויש סמכות לפי התקנון לוועדות להכין אותן ביחד לקריאה
השנייה והשלישית, לפי הנוסח שעבר קריאה ראשונה. כאילו יש קפיצה של הצעה
שעברה רק טרומית, וישר מכינים אותה לשנייה ושלישית. אבל למעשה הוועדה פועלת
לפי הנוסח שאושר בקריאה ראשונה. כדי לעשות את הדבר הזה נדרש אישור של ועדת
הכנסת.

ישראל אייכלר (יהדות התורה):

החוק הפרטי חייב להיות בדיוק כמו החוק הממשלתי?

ארבל אסטרחן:

לא. זה לא אותם מבחנים כמו הצמדה או כמו אם הצעה אחת נפלה, אז חצי שנה
אי-אפשר להביא הצעה אחרת. מספיק שהן יהיו באותו נושא.

היו"ר דוד ביטן:

ההסבר היה בשביל הצופים יותר מאשר בשבילנו, כי אנחנו מכירים את העניין הזה.

מי בעד הצעת המיזוג שקראתי עכשיו?

הצבעה

בעד – 8

נגד – אין

נמנעים – אין

הבקשה אושרה.

היו"ר דוד ביטן:

פה אחד.

יואל חסון (המחנה הציוני):

צריך להדגיש שזה פה אחד עם מספר גדול של חברי כנסת. כי יש טענה שמאשרים פה
דברים על חודו של חבר כנסת.

היו"ר דוד ביטן:

יש מקרים, ואנחנו צריכים להפסיק עם העניין הזה. שלא יצביעו. אם רוצים
להצביע, שיביאו עוד חברי כנסת.

איילת נחמיאס ורבין (המחנה הציוני):

אם כי אז זה אומר לא אחת, שיבואו חברי כנסת שלא היו בתהליך החקיקה ויצביעו
מבלי לדעת על מה הם מצביעים.

יואל חסון (המחנה הציוני):

אז הם ייבחנו ציבורית על זה.

8. בקשת יו"ר ועדת החוקה חוק ומשפט להעברת הצ"ח הכשרות המשפטית
והאפוטרופסות (תיקון – הכרעה במחלוקת בין הורים בעניין הנתון
לאפוטרופסותם), התשע"ו-2016 (פ/2554/20) מוועדת העבודה הרווחה והבריאות
לדיון בוועדת החוקה חוק ומשפט.

היו"ר דוד ביטן:

בקשת יו"ר ועדת החוקה חוק ומשפט להעברת הצ"ח הכשרות המשפטית והאפוטרופסות
(תיקון – הכרעה במחלוקת בין הורים בעניין הנתון לאפוטרופסותם), התשע"ו-2016
(פ/2554/20) מוועדת העבודה הרווחה והבריאות לדיון בוועדת החוקה חוק ומשפט.

הייתה הכרעה במליאה, ועכשיו מבקשים להביא. תסבירי בבקשה לציבור למה אנחנו
מתכוונים כשאנחנו מבקשים להעביר מוועדה לוועדה לאחר שהמליאה קבעה.

ארבל אסטרחן:

בדרך כלל מליאת הכנסת היא זאת שקובעת לאן ועדה עוברת לדיון. במקרה כזה יכול
יו"ר הוועדה שאליה הועבר הנושא, או יו"ר ועדה אחרת שסבור שהנושא מצוי
בסמכותו, או יו"ר ועדת הכנסת, לבקש להעביר את ההצעה מוועדה לוועדה כל עוד
לא החל הדיון. במקרה הזה, ותכף יסביר היועץ המשפטי לוועדת החוקה, הטענה היא
שהנושא הזה מצוי במובהק במסגרת סמכויותיה של ועדת החוקה ולא במסגרת
סמכויותיה של ועדת העבודה, נדון בכנסת הקודמת כבר באותה ועדה, ולכן הבקשה
היא להעביר את הצעת החוק עוד לפני שהחל הדיון.

ישראל אייכלר (יהדות התורה):

יושב-ראש ועדת הרווחה מסכים?

ארבל אסטרחן:

אני לא יודעת.

יואל חסון (המחנה הציוני):

אדוני היושב-ראש, אני לא מבין את בקשתו של יושב-ראש ועדת החוקה, חוק ומשפט.
אני יודע תמיד שהנושאים האלה היו בידי ועדת העבודה והרווחה.

היו"ר דוד ביטן:

אפוטרופסות תמיד הייתה בידי ועדת חוקה.

ארבל אסטרחן:

זה עניין של סמכויות.

יואל חסון (המחנה הציוני):

מאה אחוז, אז אני חוזר בי.

היו"ר דוד ביטן:

זה לא מצבם של הקטינים, אלא זה הליכי חקיקה מאוד מסובכים.

ישראל אייכלר (יהדות התורה):

אדוני היושב-ראש, אני חושב שמן הראוי לשאול את יושב-ראש ועדת הרווחה אם הוא
מסכים לזה.

היו"ר דוד ביטן:

לא, אין קשר. הוא יכול לא להסכים. לצערי הרב ראשי ועדות תמיד רוצים לקחת
יותר, אבל שיסתכלו אם יש להם זמן לדון או לא.

ישראל אייכלר (יהדות התורה):

היועצת המשפטית של ועדת הרווחה.

היו"ר דוד ביטן:

יש לך מנדט של יושב-ראש ועדת הרווחה?

שמרית שקד גיטלין:

כן. אני מבקשת.

היו"ר דוד ביטן:

הזמנו אותו לדיון, דרך אגב.

ארבל אסטרחן:

הוא מבקש להשאיר את זה בוועדת העבודה.

ישראל אייכלר (יהדות התורה):

גילוי נאות, אני חבר בוועדת העבודה והרווחה. להבדיל מוועדת חוקה, שזה ממש
קונצרט או פסטיבל, אני לא יודע איך לקרוא לזה, בכל דיון ודיון, ועדת הרווחה
בראשות אלי אלאלוף מתנהלת בצורה מאוד מאוד שקטה, מאוד עניינית, מעבירה
חוקים גדולים בשקט. אני לא יודע את מהות החוק, אבל אם יושב-ראש ועדת הרווחה
רוצה את זה, אני חושב שמן הראוי לתת לו.

שולי מועלם-רפאלי (הבית היהודי):

אני לא חושבת כך. צריך להסתכל על מהות החוק.

יואל חסון (המחנה הציוני):

אדוני, אבל מה שכדאי שנשים לב, שיושב-ראש ועדת חוקה, חוק ומשפט לא התלונן
בפני ועדת הכנסת אף פעם על עומס ועל אי יכולת לעמוד בלוח זמנים סביר.

היו"ר דוד ביטן:

אני הודעתי כבר לוועדה הזאת, שאחד השיקולים שלי להעביר דיונים מאחד לאחד או
בכלל זה גם עומס, כי הליך החקיקה, לעשות אותו באופן מהיר, הוא לא פחות חשוב
מסמכויות הוועדות. אני לא בעד להעביר אפילו דיונים לוועדת המדע, חוק כמו
הכשרות המשפטית, אם אני אחשוב ששם זה יהיה יותר מהיר. אבל פה הוויכוח הוא
בין שתי ועדות עמוסות. בין שתי ועדות עמוסות, אני חייב לשקול גם שיקולים
אחרים.

ישראל אייכלר (יהדות התורה):

אדוני יושב-ראש הוועדה, עניין של אפוטרופסות על אנשים חולים, זקנים,
קשישים, סיעודיים או ילדים, זה בהחלט בוועדת העבודה והרווחה מבחינת המהות
של הדבר.

היו"ר דוד ביטן:

נמצא פה היועץ המשפטי של ועדת החוקה. אני רוצה שתסביר, בבקשה.

ישראל אייכלר (יהדות התורה):

אולי היועצת המשפטית של ועדת הרווחה גם תגיד משהו.

היו"ר דוד ביטן:

גם. למה לא? כולם פה, ניתן לכולם לדבר. אין בעיה.

אלעזר שטרן:

מדובר בהצעת חוק זהה להצעת חוק של חבר הכנסת, היום השר, דוד אזולאי, שנדונה
בוועדת חוקה בכנסת הקודמת, והוועדה הכינה אותה לקריאה ראשונה. היא עברה
קריאה ראשונה בכנסת הקודמת.

היו"ר דוד ביטן:

אותו דבר?

אלעזר שטרן:

הצעת חוק זהה. דנו כבר בזה והכנו לקריאה ראשונה. זה דבר ראשון. דבר שני,
מבחינת המהות של הדברים, מדובר בעצם על סמכויות בתי המשפט. הסמכות של בית
המשפט להטיל על גורמים אחרים להכריע בדברים שנוגעים לאפוטרופסות.

היו"ר דוד ביטן:

הבנתי. היועצת המשפטית של ועדת העבודה רוצה להתייחס?

שמרית שקד גיטלין:

עמדת הוועדה, ועמדת יושב-ראש הוועדה, היא שהוא מבקש שהנושא יישאר ברשות
ועדת העבודה, מכיוון שבעצם הסמכות פה – בדרך כלל נעשה בה שימוש כדי להעביר
את ההכרעה לעובדים הסוציאליים, והצעת החוק בעצם תקל על הנטל הרב המוטל על
כתפי העובדים הסוציאליים, ולכן אנחנו חושבים שזה נושא ששייך לוועדת העבודה.

היו"ר דוד ביטן:

היועצת המשפטית של ועדת הכנסת, בבקשה.

ארבל אסטרחן:

עמדת הלשכה המשפטית היא חוקה.

היו"ר דוד ביטן:

האמת שאין לנו ברירה אחרת, מכיוון שכשרות משפטית זה נושא שמטופל תמיד
על-ידי ועדת חוקה. גם הם התחילו לדון בהצעת החוק הזאת בקדנציה הקודמת, אז
כבר יש להם התמקצעות בעניין הזה. לכן אני סבור במקרה הזה דווקא כן לקבל את
העמדה.

ישראל אייכלר (יהדות התורה):

אפשר להגביל את הזמן שיסתיים החוק?

היו"ר דוד ביטן:

כן, אני עכשיו אגביל. אל תדאג.

ישראל אייכלר (יהדות התורה):

כי אתה יודע מה קורה בחוקה.

היו"ר דוד ביטן:

אני אעביר את זה אליך בתנאי אחד, שתיתן פה התחייבות, כמו שאני רגיל עכשיו
לעשות, שאתה תסיים את הדיון בחוק תוך 45 יום. הבעיה היא שיש פגרה. אם לא
תסיים תוך 45 יום, אתה נותן לי סמכות למשוך את החוק הזה שוב לוועדת הכנסת,
למרות האמור בתקנון. זה מקובל עליך?

ניסן סלומינסקי (הבית היהודי):

באתי באמצע, שמעתי רק את סוף דבריו של חברי אייכלר.

היו"ר דוד ביטן:

עזוב, אנחנו בעד להעביר לך.

ניסן סלומינסקי (הבית היהודי):

לא היית אף פעם בדיונים אצלנו, ואתה כבר דיברת דברים - - -

ישראל אייכלר (יהדות התורה):

תאר לעצמך כמה אני שומע מבלי להיות אצלכם. יש לנו חבר בוועדת החוקה, וכל
פעם בוועדת הכנסת מספרים לנו חברי כנסת על מה שקורה אצלך בוועדה. זה לא
אישי.

ניסן סלומינסקי (הבית היהודי):

מה קורה אצלנו?

ישראל אייכלר (יהדות התורה):

בלגאן גדול.

ניסן סלומינסקי (הבית היהודי):

בלגאן?

ישראל אייכלר (יהדות התורה):

כן. בכל דיון.

ניסן סלומינסקי (הבית היהודי):

אתה מוזמן לרדת עכשיו לישיבה ולשמוע. חוקים כמו חוק ההשעיה, ששם כולם באים
לצעוק לתקשורת. אבל 99% מהחוקים שלנו הם חוקים – תשמע פעם את הדיונים. זה
לתפארת.

ישראל אייכלר (יהדות התורה):

זה לא נגד הוועדה שלך, אני בעד ועדת הרווחה ואנחנו רוצים את הנושא.

ניסן סלומינסקי (הבית היהודי):

אתה יכול לעשות פה ככה בזלזול, אחר כך משלמים על זה ביוקר. שווה לדון בזה
עוד קצת, להבין ולקבל החלטה מושכלת. שומעים את כל הצדדים. אתה יכול לבוא
לשמוע, הייעוץ המשפטי שלי הרבה פעמים איטי גם, אז מה? שומעים את כל הצדדים,
ובסוף מוצאים את הנתיב הנכון. סתם לקבל החלטה במהירות, בגלל שרצינו? אחר כך
זה נכנס לספר החוקים ומשלמים על זה ביוקר, ובסוף בית המשפט ישנה את זה.

חיים ילין (יש עתיד):

אני תומך בכל מה שאמרת. היה איזה חוק פוליטי קטן שלא.

ניסן סלומינסקי (הבית היהודי):

אמרתי, זה משהו אחר.

שולי מועלם-רפאלי (הבית היהודי):

גם הוא אמר את זה. זה גם לא הדיון בוועדת הכנסת.

היו"ר דוד ביטן:

לא שמעתי. ענית לו יפה, אבל לא ענית לי. אני רוצה התחייבות שתוך 45 ימים
מסיימים את החוק הזה. אני מחכה לתשובה.

ניסן סלומינסקי (הבית היהודי):

בסדר, נעשה את זה.

איילת נחמיאס ורבין (המחנה הציוני):

45 יום זה לתוך הכנס הבא.

היו"ר דוד ביטן:

אין לי ברירה. נעביר את הדיון לוועדת החוקה. שמענו גם את ההתחייבות של
יושב-ראש הוועדה, שהוא מתחייב לסיים את הדיון תוך 45 יום. אם לא, ועדת
הכנסת רשאית למשוך חזרה את החוק, לא משנה באיזה מצב הדיון נמצא.

מי בעד?

הצבעה

בעד – 8

נגד – אין

נמנעים – אין

הבקשה אושרה.

היו"ר דוד ביטן:

ניסן, תעמוד בזה, כי אחרת אני אקח לך את החוק, אני אומר לך את האמת. זה לא
איום, אבל זו מדיניות חדשה בוועדת הכנסת.

איילת נחמיאס ורבין (המחנה הציוני):

הפגרה לא נספרת.

היו"ר דוד ביטן:

הפגרה נספרת, נקודה. 45 יום. הוא צריך לסיים את העבודה ולהגיד שהוא סיים.
הוא עושה כינוסים גם בפגרה, הוא עובד קשה.

איילת נחמיאס ורבין (המחנה הציוני):

זו לא פגרה רגילה, זו פגרה של פסח.

ניסן סלומינסקי (הבית היהודי):

לקריאה ראשונה.

היו"ר דוד ביטן:

קריאה ראשונה, תכין. ברור לא שנייה ושלישית. תשתדל לגמור את זה בשבועיים,
מה הבעיה? זה רק תיקון לחוק, זה לא כל החוק.

9. הצעת חוק המים (תיקון מס' 27), התשע"ו-2016

היו"ר דוד ביטן:

הצעת חוק המים (תיקון מס' 27), התשע"ו-2016. אחרי שדנתי גם עם השר וגם עם
כל הגורמים, וגם הייתה לי שיחה עם יושב-ראש ועדת הפנים בעניין הזה להקים
ועדה משותפת. החוק הזה הוא מאוד חשוב, בגלל הרפורמה שיש בו. מכיוון שזה
יכול להיות בשתי ועדות, או כלכלה או פנים, אנחנו נקים ועדה משותפת לפנים
ולכלכה, של 14 חברים, שבעה מכל ועדה. בראשות ועדת הפנים.

מטעם ועדת הכלכלה: דוד ביטן, נורית קורן, איתן כבל, יעקב פרי, רועי פולקמן,
יצחק וקנין ועיסאווי פריג'. מטעם ועדת הפנים: דוד אמסלם, רויטל סויד,
עבדאללה אבו מערוף, בצלאל סמוטריץ, יואב בן-צור, רוברט אילטוב ואורי מקלב.

הלכנו לפי סיעות. יש בעיה עם ועדת הכלכלה, שהיא לא רחבה מדי. יש מעט מאוד
נציגים. למה לא מרחיבים אותה?

איתן ברושי (המחנה הציוני):

כל סיעה תוכל להחליף שמות אם היא רוצה?

היו"ר דוד ביטן:

לא. כדי להיות חבר, אתה צריך להיות חבר בוועדת הכלכלה. ברגע שיבקשו, אני
יכול להחליף. אני רציתי להכניס אותך, אבל אתה לא חבר באף ועדה.

איילת נחמיאס ורבין (המחנה הציוני):

לנו יש בכל ועדה אחד בלבד?

היו"ר דוד ביטן:

יש לכם שניים.

איילת נחמיאס ורבין (המחנה הציוני):

אז למה אני לא ברשימה?

היו"ר דוד ביטן:

איתן חבר. הכנסתי שני נציגים מש"ס מטעם הקואליציה, על חשבון סיעת הליכוד.

איתן ברושי (המחנה הציוני):

קודם כל, נקודה מספר אחד, אני מבין שצריך או להבין שהיא מוסכמת או להחליט
שזאת ההחלטה, שיש פה פיצול. אני לא יודע אם יש פה נציג האוצר, אבל יש
התחייבות, ונמצא פה גם אבו וילן, שיהיה כאן פיצול בין הטיפול במים לתושבים
לבין המים לחקלאות.

היו"ר דוד ביטן:

התחייבות של מי?

איתן ברושי (המחנה הציוני):

גם של האוצר, ומבחינתנו זה תנאי. מעבר לשאלה באיזו ועדה ידונו, מבחינתנו,
מבחינת החקלאים והשדולה, אין שום אפשרות. כל החיבור הזה הוא הזוי.

היו"ר דוד ביטן:

יש פה נציג של האוצר?

איתן ברושי (המחנה הציוני):

אז נדחה את הדיון. אם האוצר לא פה, אי-אפשר לדון.

היו"ר דוד ביטן:

אני לא יכול לדחות את הדיון. דחיתי את זה בעבר.

איתן ברושי (המחנה הציוני):

חשוב לדעת, האם אנחנו נבוא עכשיו לוועדה המשותפת והיא תחליט על פיצול?

היו"ר דוד ביטן:

לפי הסמכות הקיימת, אין סמכות לוועדת הכנסת לעשות פיצול. הסמכות היא בידי
הוועדה שדנה, היא מוסמכת להביא הצעה למליאה, והמליאה צריכה להצביע. אמרתי
משהו לא נכון?

ארבל אסטרחן:

מה שאמרת הוא מדויק. היו מקרים נדירים מאוד שחוק מלכתחילה בא עם שני פרקים,
והיה ברור שהפרקים האלה שייכים לוועדות אחרות, ואז עשו דבר כזה של פיצול.
אבל זה לא המצב בחוק הזה.

חיים ילין (יש עתיד):

אבל זה כן, ואני אסביר לך. החקלאות מטופלת תמיד על-ידי הכלכלה, והמים
על-ידי הפנים.

ארבל אסטרחן:

אבל אמרה נציגת האוצר שמחירי המים - - -

היו"ר דוד ביטן:

אני רוצה שתבינו למה עיכבתי את זה. בדקתי גם את הטענה הזאת שלכם. לא ניתן
טכנית, בגלל האופן שהחוק מנוסח, לחלק את זה.

חיים ילין (יש עתיד):

היינו ב-02:30 בלילה בהצבעה. אמרנו את זה בקול רם. זה נאמר שאנחנו תומכים
בחוק בתנאי שהמים של החקלאות יוצאים מבפנים.

היו"ר דוד ביטן:

זה לא חלק מההחלטה. את הטענה הזאת תטענו בוועדה, אין שום בעיה. היא מוסמכת
לפצל את החוק.

יואב קיש (הליכוד):

על איזו קריאה טרומית אתה מדבר?

חיים ילין (יש עתיד):

קריאה ראשונה.

יואב קיש (הליכוד):

השר עלה והתחייב לפיצול בקריאה הראשונה?

חיים ילין (יש עתיד):

לא. היינו שם שלושים ומשהו חברי כנסת, לא היו יותר מזה. זה התקבל פה אחד
בגלל הסיבה הזאת. היינו יכולים להפיל את זה. היינו רוב בלילה, אבל בגלל
שהסכמנו ואמרנו את זה, שהציבור לא צריך להיפגע והחקלאים לא צריכים להיפגע,
והערבוב בין החקלאות לבין העירוני הוא לא נכון וצריך לפצל את זה לחלוטין,
הייתה הסכמה שם של כולם. עכשיו אנחנו מגיעים לדיון, אמרנו שנעשה את זה
בוועדת הכלכלה.

יואב קיש (הליכוד):

אני שואל אם עלה נציג ממשלה ואמר: אני מסכים.

חיים ילין (יש עתיד):

לא.

יואב קיש (הליכוד):

אז זה לא מחייב.

חיים ילין (יש עתיד):

לא נכון, אסביר לך למה. כולנו הצבענו בעד. דבר שני, יש לי זיכרון בדברים
האלה, דוד אתה קמת ואמרת: לא יעלה על הדעת שאנחנו נגד מונופולים ואנחנו
מרימים יד עכשיו.

היו"ר דוד ביטן:

אז אני אסביר את עצמי. אני גם אמרתי לשר הפנים, ונציגי ש"ס פה, אני גם אגיד
את זה. אני חושב שהחוק הזה הוא מאוד מאוד בעייתי, כי הוא עושה רפורמה איפה
שהאוצר ניסה כל הזמן לעשות, וחברי הכנסת התנגדו. אבל זה עדיין רק הצעת חוק,
ובוועדה נצטרך לדון בעניין הזה ולא בטוח שנאשר את זה.

דבר שני, לתדהמתי, ואני אמרתי לשר הפנים והוא אמר שזה לא נכון, אבל אנחנו
בדקנו את זה משפטית, ההחלטה להפחית את מחיר המים לצרכן המגורים לא כתובה
בחוק. בניגוד לחוק של תחבורה ציבורית, שעשו תיקון לחוק, ואז הפקידות או
הרגולטורים לא יכולים לתקן אותה באופן רגיל אלא צריכים להביא את זה כתיקון
חקיקה – בחוק הזה, לתדהמתי, הנושא של הפחתת מחיר המים הוא בהחלטה מנהלית של
המועצה שהיא בעצם הרגולטור של תאגידי המים. שם זה נמצא. ופה בחוק הולכים
לעשות את כל השינויים שבעצם מלאימים את הנושא של המים לטובת האוצר. אז זה
בחוק, ואז אי-אפשר לתקן, וזאת החלטה מנהלית שיכולים לתקן אותה כל שני
וחמישי. את הדברים האלה אמרתי לשר, והוא אמר לי שזה לא יכול להיות. אבל
בדקנו את העניין הזה וזה בטוח.

למה זה לקח לי חודש וחצי להביא את זה לפה לדיון? כי ניסיתי לראות מה אני
יכול לעשות. כי יש לי גם בעיה בחוק. אם כבר, אז ההפחתה של מחיר המים צריכה
להיות בחוק. אז אני מבטיח לך שאנחנו נתקן את העניין הזה בוועדה. אבל עדיין
אנחנו מדברים רק לאיזו ועדה. אנחנו לא דנים כרגע בתוכן החוק. אתם מנסים
לשלב את תוכן החוק בתוך העברה לוועדה, ויש לנו בעיה עם זה. אנחנו בדקנו,
אין אפשרות לפצל את זה כבר היום, כי החוק מנוסח בצורה כזאת שהכול מעורבב
אחד בשני.

חיים ילין (יש עתיד):

זה החשש הגדול.

היו"ר דוד ביטן:

אז תשכנעו את חברי הכנסת בוועדה.

אבו וילן, בגלל שהיית חבר כנסת בעבר, בבקשה.

אבשלום וילן:

תודה, אדוני היושב-ראש. אני אתקן את היועצת המשפטית. בחוק ההסדרים ועדת
הכנסת מפצלת חופשי. מבחינת משפטית אפשר. מה הבעיה פה, לטובת העניין? אנחנו
ישבנו, התאחדות חקלאי ישראל, עם אגף התקציבים, והסברנו להם שהחוק רק התחיל.
שכל הכנסת הסעיפים החקלאיים תגרום שהדיון ייקח חודשים, כי מדובר פה בליבה
של נושאים מאוד כבדים. יש לנו הסכם מים משפטי עם המדינה. זה סיפור מאוד
מורכב ומסובך, וכל החיבור לזה רק תוקע את החוק של דרעי, ואנחנו בעדו. ולכן
נציגי אגף התקציבים הודיעו לנו חד-משמעית: נדאג שבוועדה זה יפוצל.

היו"ר דוד ביטן:

שיגידו את זה בוועדה.

אבשלום וילן:

אני כבר אומר לך, שאם לא יהיה פיצול, איך שלא יתעסקו בזה, במקום לגמור את
זה, הלוואי שזה ייגמר עד פגרת הקיץ. אתה יכול לקבל פה החלטה, שכפוף לפיצול
שייעשה בדרך המקובלת יתחיל הדיון, ואז הבעיה תיפתר.

היו"ר דוד ביטן:

מה התשובה שלך לגבי מה שהוא אמר?

ארבל אסטרחן:

אין החלטה כזאת. ועדת הכנסת מעבירה חוק לטיפול לוועדה.

היו"ר דוד ביטן:

למה בחוק ההסדרים אנחנו כן עושים את זה?

ארבל אסטרחן:

לחוק ההסדרים יש כללים אחרים. זה לא המבחן. מי שמוסמך לפצל חוק הוא רק
הוועדה שהחוק עבר אליה לטיפול. בשביל שוועדת הכנסת תפצל, צריך להעביר את זה
לוועדת הכנסת, ואז היא צריכה לבחון את הפיצול.

אבשלום וילן:

האם הוועדה המשותפת תוכל לפצל?

ארבל אסטרחן:

בוודאי.

איתן ברושי (המחנה הציוני):

מה הטעם בוועדה משותפת? יש לך ועדת כלכלה, יש לך ועדת כספים, הן אמונות על
נושאים כספיים כלכליים. עניין המים הוא נושא כלכלי כספי.

היו"ר דוד ביטן:

לא נכון.

איתן ברושי (המחנה הציוני):

למה?

היו"ר דוד ביטן:

נושאים של תאגידי מים נדונו בעבר גם בוועדת הפנים.

רבותי, אני רוצה להצביע. בואו נחליט שהנושא הראשון לדיון בוועדה המשותפת
תהיה על נושא הפיצול, כן או לא.

ארבל אסטרחן:

אתה יכול לבקש מהם.

היו"ר דוד ביטן:

אוקיי. אז אני מבקש. הצעת ההחלטה זה כפי שאמרתי, ועדה משותפת, כלכלה ופנים,
בראשות הפנים, שבעה ושבעה, קראתי את שמות החברים. יושב-ראש הוועדה יהיה
יו"ר ועדת הפנים אמסלם. ממלא מקום – מותר לי להגיד ממלא מקום?

ארבל אסטרחן:

ממלא מקום יו"ר? אין דבר כזה.

היו"ר דוד ביטן:

אז אני מחליט. איפה כתוב שאי-אפשר?

ארבל אסטרחן:

יו"ר יכול למנות לו ממלא מקום.

היו"ר דוד ביטן:

לא, אז אנחנו מחליטים. איפה זה כתוב?

ארבל אסטרחן:

כתוב שוועדת הכנסת קובעת את חברי הוועדה. יו"ר ועדה נעדר, הוא רשאי למנות
ממלא מקום.

היו"ר דוד ביטן:

איפה זה כתוב שאני לא יכול לעשות? במשפט הפלילי זה הולך כך, לא בתקנון
אזרחי.

ארבל אסטרחן:

יו"ר ועדה רשאי להסמיך.

היו"ר דוד ביטן:

אני אסביר את עצמי. מכיוון שמדובר בוועדה משותפת, אז אני יכול לקבוע
שיושב-ראש הוועדה יהיה מוועדת הפנים וממלא המקום יהיה מוועדת הכלכלה. למה
אני לא יכול לקבוע?

ארבל אסטרחן:

כי אין תואר כזה. אין דבר כזה. רק יו"ר ועדה שנעדר יכול למנות לו ממלא
מקום.

איתן ברושי (המחנה הציוני):

הסמכות של הוועדה המשותפת היא כמו כל ועדה?

ארבל אסטרחן:

כן.

היו"ר דוד ביטן:

אנחנו נצביע על ההצעה הזאת, ונוסיף בקשה של ועדת הכנסת שהנושא הראשון,
מכיוון שחברי כנסת מבקשים את זה, יהיה נושא הפיצול. אם יוחלט לא לפצל, היא
תמשיך בדיון. אם יוחלט לפצל, יביאו את זה למליאה.

מי בעד?

הצבעה

בעד – רוב

נגד – אין

נמנעים – אין

ההצעה אושרה.

היו"ר דוד ביטן:

תודה.

10. בקשת יו"ר ועדת הפנים והגנת הסביבה להעברת הצ"ח שירותי הדת היהודיים
(תיקון – שירותי הובלת נפטרים), התשע"ה-2015 (פ/1339/20) מוועדת העבודה
הרווחה והבריאות לדיון בוועדת הפנים והגנת הסביבה.

היו"ר דוד ביטן:

בקשת יו"ר ועדת הפנים והגנת הסביבה להעברת הצ"ח שירותי הדת היהודיים (תיקון
– שירותי הובלת נפטרים), התשע"ה-2015 (פ/1339/20) מוועדת העבודה הרווחה
והבריאות לדיון בוועדת הפנים והגנת הסביבה.

הייתה לנו החלטה להעביר את זה לוועדת הפנים, בתנאי שהוא יתחייב לנו על מועד
סיום הדיון. גם זאת ועדה עמוסה. הוא לא נתן לי תשובה, אז אם כך אנחנו
משאירים. הצעת ההחלטה היא להשאיר את זה בוועדת העבודה ולא לקבל את ההמלצה.
מי בעד?

הצבעה

בעד – רוב

נגד – אין

נמנעים – אין

ההצעה אושרה.

היו"ר דוד ביטן:

פה אחד. יש מישהו נגד? לא.

11. הצעת חוק פינוי ובינוי (פיצויים) (תיקון מס' 4) (פינוי בשל סירוב בלתי
סביר), התשע"ו-2016

היו"ר דוד ביטן:

הצעת חוק פינוי ובינוי (פיצויים) (תיקון מס' 4) (פינוי בשל סירוב בלתי
סביר), התשע"ו-2016. בדיון הקודם אמרנו לך שהטענה של חבר הכנסת דב חנין
בעניין הזה היא טענה מאוד מאוד סבירה, ויש בה היגיון. הנושא הזה של
פיצויים, פינוי בשל סירוב בלתי סביר, לעשות את זה בלי חקיקה זה עניין שפוגע
בזכויות יסוד. ועל כן יש משמעות להעביר את זה דווקא לוועדת חוקה, שהיא
מתמחה בזה, ולא לוועדת הרפורמות. אמרת שאתה רוצה לחשוב על זה.

אלי כהן (כולנו):

כן. אני אתייחס בקצרה. קודם כל, יש קשר בין הנושא של הפינוי-בינוי שאנחנו
דנים בו במסגרת הרשות הלאומית להתחדשות עירונית. דבר שני, הנושא של חוק
המארגנים לצורך העניין גם הוא נמצא בוועדה. דבר שלישי, מדובר באותם יועצים
משפטיים. דבר רביעי, כל הנוגעים בדבר שרלוונטיים לצורך העניין קיימים שם,
וכמובן שיש הרכב מכל סיעות הבית. והדבר החשוב המהותי הוא שיש הסכמה עם ועדת
החוקה. אנחנו לא נמצאים במצב של מחלוקת, שאנחנו צריכים לבוא ולהחליט. יש
הסכמה עם ועדת חוקה בהמלצה של שרת המשפטים כאמור במליאה. כל הנסיבות האלה,
ועצם זה שאנחנו דנים בנושא של הרשות הלאומית, דנים ברשות המשפטית, היועץ
המשפטי שהוא אותו יועץ משפטי.

היו"ר דוד ביטן:

היועץ המשפטי שלך זה אותו יועץ של ועדת חוקה או של ועדת הפנים?

אלי כהן (כולנו):

לאותו נושא שקיים לחוק המארגנים ולהתחדשות העירונית ולנושא הזה – זה אותו
יועץ משפטי. לכן מה שאני רואה כאן, חבר הכנסת חנין, נושא של שמירה של
זכויות הדיירים, אני בטוח שגם חברי הוועדה אצלי, שחלקם אגב כאן שותפים
לוועדה, נשמור על הזכויות של אותם אנשים. ואם חבר הכנסת חנין יחליף את
נציגי הרשימה המשותפת, אני בטוח שנשמע את הטענות. אבל אין כאן שום מחלוקת,
אדוני.

היו"ר דוד ביטן:

אתה יכול להשיב? מה אתה אומר? הוא אומר שיש הצעת חוק שקשורה בזה, שהמליאה
החליטה להעביר אותה אליהם. דבר שני, היועצת המשפטית של ועדת חוקה היא זאת
שתייעץ להם בהצעת החוק הזאת.

אלי כהן (כולנו):

אותו יועץ משפטי, אותם חברי ועדה.

ארבל אסטרחן:

אני לא יודעת מאיפה ההתחייבות לגבי הייעוץ המשפטי. הייעוץ המשפטי יינתן.
הלשכה המשפטית תיתן ייעוץ משפטי.

היו"ר דוד ביטן:

אני יכול לחייב אותה.

ארבל אסטרחן:

לא, לא. יינתן ייעוץ משפטי כנדרש לכל ועדה.

אלי כהן (כולנו):

יש היועץ המשפטי למארגנים, לכן זה אותו נושא.

דב חנין (הרשימה המשותפת):

אדוני היושב-ראש, אני אהיה מאוד קצר, כי אתם עומדים לקראת סיום הדיון. החוק
הכללי שנמצא בוועדת הרפורמות הוא חוק מורכב, הוא כולל הרבה מאוד שאלות
וועדת הרפורמות מקדישה לו הרבה מאמצים ובהחלט נערך שם דיון חשוב בעניין.
כאן אנחנו עוסקים בסוגיה חוקתית ממדרגה ראשונה. כאן אנחנו עוסקים במצב שבו
דייר עלול להיות מפונה מהבית ששייך לו, מהבית שלו האישי. הוא עלול להיזרק
מהבית מכיוון שנעשה פרויקט של פינוי-בינוי. זו סוגיה חוקתית ממדרגה ראשונה.
היא פוגעת בזכות הקניין. אלה באמת דברים שלא עשינו בחקיקה ישראלית בשום
תחום. לכן אני חושש שאנחנו נטעה בעניין הזה, ואם לא נקדם את הדיון בוועדת
חוקה, אנחנו נגיע למצב שבסופו של דבר אולי זה יחוקק וזה ייפסל בבית המשפט
העליון, או אני לא יודע איפה, שיגידו שלא הביאו בחשבון את זכות הקניין ואת
ההגנה על זכות הקניין, שהיא זכות חוקתית.

היו"ר דוד ביטן:

אמרתי שמה שהוא אומר זה טיעון מאוד משכנע. הטיעון שלכם פחות משכנע. אבל
אנחנו נעשה מיקס, מעין הצעת פשרה. נקים ועדה משותפת לחוק הזה וגם לחוק
השני. את שניהם תכניסו לאותה ועדה.

ארבל אסטרחן:

אבל את השני - - -

היו"ר דוד ביטן:

אז אנחנו נתקן את זה, בהסכמתך. יש שני חוקים, נכון?

ארבל אסטרחן:

כן. אחד עבר.

היו"ר דוד ביטן:

שני החוקים האלה בהסכמתך יהיו בוועדה המשותפת בראשות הרפורמות, אוקיי? חוקה
וראשות הרפורמות. ואז יהיה ייצוג גם לוועדה הזאת וגם לוועדה הזאת. אבל אני
רוצה להכניס גם את החוק השני. מוסכם, שתי החלטות?

ארבל אסטרחן:

זה הצעת חוק פינוי-בינוי - - -

היו"ר דוד ביטן:

את ההרכב נעשה בישיבה הבאה, כי אין לי זמן.

מרב מיכאלי (המחנה הציוני):

רק נזכיר לפרוטוקול שאין ועדת רפורמות.

אלי כהן (כולנו):

היועצת המשפטית תקרא לזה איך שהיא מחליטה.

ארבל אסטרחן:

התחדשות עירונית - - -

היו"ר דוד ביטן:

מי בעד?

הצבעה

בעד – רוב

נגד – אין

נמנעים – אין

ההצעה התקבלה.

היו"ר דוד ביטן:

תודה רבה. סיימנו את הישיבה. את הנושא של המכסות, שזה נושא מאוד מעניין,
נעשה בישיבה הבאה.

הישיבה ננעלה בשעה 12:25.
