הכנסת השבע-עשרה נוסח לא מתוקן

מושב שני

פרוטוקול מס' 52

מישיבת ועדת הכנסת

מיום שני, כ"ט בחשוון התשס"ז ( 20 בנובמבר 2006 ), שעה: 09:30

סדר היום: 1. קביעת מסגרת הדיון להצעות סיעות האיחוד הלאומי-מפד"ל-יהדות

  התורה, הליכוד, ובל"ד-רע"מ-תע"ל-חד"ש, להביע אי אמון בממשלה

  2. קביעת ועדות לדיון בהצעות חוק:

  1. הצעת חוק-יסוד: משק המדינה (תיקון-תיקוני חקיקה)(פ/84/17),

  הצעת חברת הכנסת אורית נוקד

  2. הצעת חוק השיפוט הצבאי (תיקון מס' 56) (ביטול כתב אישום בידי

  פרקליט צבאי), התשס"ה-2005 (מ/247)

3. שונות: חוק התקציב, חוק ההסדרים

נכחו:

חברי הוועדה:

רוחמה אברהם – היו"ר

שי חרמש

יעקב מרגי

יורם מרציאנו

גדעון סער

מאיר פרוש

מוזמנים:

ירדנה מלר הורוביץ - סגנית מזכיר הכנסת

יועצת משפטית: ארבל אסטרחן

מנהלת הוועדה: אתי בן יוסף

קצרנית: אושרה עצידה

1.  קביעת מסגרת הדיון להצעות סיעות האיחוד הלאומי-מפד"ל-יהדות התורה,
    הליכוד,

  ובל"ד-רע"מ-תע"ל-חד"ש, להביע אי אמון בממשלה

היו"ר רוחמה אברהם:

אני פותחת את ישיבת ועדת הכנסת. על סדר היום קביעת מסגרת הדיון להצעות
האיחוד הלאומי מפד"ל, יהדות התורה, הליכוד, בל"ד-רע"מ-תע"ל-חד"ש, להביע אי
אמון בממשלה בשל: א. ירי הקסאמים המתמשך על שדרות והצגת תכנית ההתכנסות
החדשה של ראש הממשלה לנשיא ארצות-הברית (איחוד לאומי-מפד"ל-יהדות התורה),
המועמד להרכיב את הממשלה הינו חבר הכנסת בנימין אילון. ב. מדיניותו המשתנה
של ראש הממשלה (הליכוד), המועמד להרכיב את הממשלה הינו חבר הכנסת בנימין
נתניהו.

גדעון סער:

זה היה במקור זיג זג, זה שונה על ידי המזכירות.

היו"ר רוחמה אברהם:

ג. מצבן החמור של הרשויות המקומיות הערביות עקב מדיניות הממשלה
(בל"ד-רע"מ-תע"ל-חד"ש), המועמד להרכיב את הממשלה הינו חבר הכנסת ג'מאל
זחאלקה.

חבר הכנסת נתן שרנסקי עוזב את הכנסת, הוא הגיש מכתב התפטרות, ולכן יש רשימת
דוברים ארוכה. אני מציעה שמסגרת הדיון של הצעות האי אמון תהיה עשר דקות
למציעים, ושלוש דקות לכל סיעה.

מאיר פרוש:

למה שלוש דקות? מי ידבר בדיון על חבר הכנסת שרנסקי?

היו"ר רוחמה אברהם:

בדרך כלל אנחנו נותנים חמש דקות. בדיון על חבר הכנסת שרנסקי ידברו יושבת
ראש הכנסת, ראש הממשלה, ראש האופוזיציה, המשנה לראש הממשלה, חבר הכנסת
ביילין, חבר הכנסת בנימין אלון.

מאיר פרוש:

אז שהסיעות האלה יוותרו. הסיעה שלי לא מיוצגת בשביעייה הפותחת הזאת. תנו לי
חמש דקות.

היו"ר רוחמה אברהם:

אבל, הסיעה שלך הגישה אי אמון. תדברו עם המפד"ל שידברו עשר דקות, מה הבעיה?

מאיר פרוש:

למה לא חמש דקות?

היו"ר רוחמה אברהם:

הסברתי למה לא חמש דקות. אני עוברת להצבעה. מי בעד? מי נגד? מי נמנע?

ה צ ב ע ה

בעד - 4

נגד - אין

נמנעים - אין

מסגרת הדיון להצעות האי אמון של עשר דקות למציעים ושלוש דקות לסיעה אושרה.

היו"ר רוחמה אברהם:

לפיכך, אני קובעת כי מסגרת אי האמון תהיה היום עשר דקות למציעים, ושלוש
דקות לסיעה.

  2. (1) קביעת ועדה לדיון בהצעת חוק-יסוד: משק המדינה (תיקון-תיקוני
  חקיקה)(פ/84/17), הצעת חברת הכנסת אורית נוקד

היו"ר רוחמה אברהם:

הנושא השני הוא קביעת ועדות לדיון בהצעות חוק כשהצעת החוק הראשונה היא הצעת
חוק משק המדינה (תיקון-תיקוני חקיקה)(פ/84/17), הצעת חברת הכנסת אורית
נוקד. הצעת חוק יסוד : משק המדינה נדונה ב-18 באוקטובר 2006. נשמעו הצעות
להעביר את ההצעה לוועדת החוקה, חוקה ומשפט, ולוועדת הכספים. חברת הכנסת
אורית נוקד מבקשת להעביר את ההצעה לוועדת החוקה, חוק ומשפט. יושב ראש ועדת
החוקה מבקש להעביר אליו מן הטעם שחוקי יסוד נדונים בוועדת החוקה, חוק
ומשפט. היועצת המשפטית של הוועדה סבורה שיש להעביר את ההצעה לוועדת החוקה,
חוק ומשפט. יושב ראש ועדת הכספים מבקש להעביר את הצעת החוק לוועדת הכספים
בשל עיסוק ועדת הכספים במרבית סעיפים חוק ההסדרים. לפיכך, אנחנו צריכים
לקבוע האם להעביר את זה לוועדת החוקה, או לוועדת הכספים. מי בעד להעביר את
זה לוועדת החוקה?

גדעון סער:

ברמה העקרונית צודק יושב ראש ועדת החוקה וצודקת היועצת המשפטית שחוקי יסוד
צריכים להידון בוועדת החוקה, חוק ומשפט. יחד עם זאת, הנושא של הצעת החוק של
חברת הכנסת נוקד הוא חוק ההסדרים, ולעניין זה בכל זאת יש איזשהו מעמד
לוועדת הכספים בתהליך. כדאי להזמין את יושב ראש ועדת הכספים לאותם הדיונים.

היו"ר רוחמה אברהם:

האם הבנתי נכון שאדוני מבקש שזה יידון בוועדת החוקה, ולהזמין גם את יושב
ראש ועדת הכספים?

גדעון סער:

כן.

היו"ר רוחמה אברהם:

אני מבקשת לרשום את הערת חברת הכנסת סער בנושא הזה.

מי בעד להעביר את זה לוועדת החוקה, כאשר יושב ראש ועדת הכספים יוזמן
לדיונים?

ה צ ב ע ה

בעד - 5

נגד - אין

נמנעים - אין

  ההצעה להעביר את הדיון בהצעת חוק-יסוד: משק המדינה (תיקון-תיקוני
  חקיקה)(פ/84/17), הצעת חברת הכנסת אורית נוקד לדיון בוועדת החוקה, חוק
  ומשפט אושרה.

היו"ר רוחמה אברהם:

5 בעד, אין מתנגדים, אין נמנעים. לפיכך, אני קובעת שהדיון בהצעת החוק יועבר
לוועדת חוקה.

2.  קביעת ועדה לדיון בהצעת חוק השיפוט הצבאי (תיקון מס' 56)

  (ביטול כתב אישום בידי פרקליט צבאי), התשס"ה-2005 (מ/247)

יש לנו הצעה נוספת הצעת חוק השיפוט הצבאי (תיקון מס' 56) (ביטול כתב אישום
בידי פרקליט צבאי), התשס"ה-2005 (מ/247). זוהי הצעת חוק ממשלתית שהוגשה
לכנסת ב-23 לאוקטובר 2006. נשמעה הצעה להעביר את הצעת החוק לדיון בוועדת
החוץ והביטחון או לוועדת החוקה, חוק ומשפט. השר אדרי מציע להעביר את ההצעה
לדיון בוועדת החוץ והביטחון. יש הסכמה של יושבי ראש הוועדות להעביר את הצעת
החוק לוועדת החוץ והביטחון, כך שאין לנו בעיה אנחנו רק צריכים לאשר את זה.

ה צ ב ע ה

בעד - 4

נגד - אין

נמנעים - אין

  ההצעה להעביר את הדיון בהצעת חוק השיפוט הצבאי (תיקון מס' 56) (ביטול כתב
  אישום בידי פרקליט צבאי), התשס"ה-2005 (מ/247), לדיון בוועדת חוץ וביטחון
  אושרה.

  3. שונות - חוק ההסדרים, חוק התקציב

היו"ר רוחמה אברהם:

חוק ההסדרים וחוק התקציב עדיין מתעכב בוועדה כי במסגרת יום העיון שוועדת
הכנסת הכינה נשמעו טענות רבות באשר לכל סוגיית חוק ההסדרים, אפילו הסכמה
מסוימת שלנו עם האוצר. אני לא רוצה לעכב את תקציב המדינה, יש לדון בו. לכן,
מחר אני אביע על שולחן הוועדה את העברת דיון בתקציב המדינה לוועדת הכספים.
מלבד זה, לגבי כל הנושא הזה של חוק ההסדרים היום אחרי הצהרים יש לנו ועדת
הסכמות.

גדעון סער:

מה יובא?

היו"ר רוחמה אברהם:

רק חוק התקציב להעברה לוועדת הכספים. אני לא רוצה לעכב את התקציב.

גדעון סער:

אנחנו לא נתנגד לזה.

היו"ר רוחמה אברהם:

אני שמחה שאני מקבלת ממך את הגיבוי. לגבי חוק ההסדרים - בשלב הנוכחי אני
עדיין אינני מעלה את זה עדיין.

גדעון סער:

גם לזה אנחנו לא מתנגדים.

היו"ר רוחמה אברהם:

אני יודעת.

גדעון סער:

לעניין הישיבה מחר בשעה שתיים - - -

היו"ר רוחמה אברהם:

אני הבנתי שאתה לא רוצה להעלות את ההצעות שלך.

גדעון סער:

לא, אני רוצה להסביר. קודם כל, האם היתה בשבוע שעבר ישיבה דומה?

היו"ר רוחמה אברהם:

לא היתה ישיבה. מכיוון שאדוני היה בחו"ל דחינו את הוועדה.

גדעון סער:

מאחר ויש לי ישיבה של הוועדה על- פי השעות שקבעה הוועדה הנכבדה שמותר לי
לשבת, כי אני לא יכול תמיד לשבת, אני מבקש שהסעיפים שאני הבאתי יידונו
בישיבה הבאה.

היו"ר רוחמה אברהם:

בקשתך נדונה בכובד ראש והתקבלה.

אני מודה לכם חברים, הישיבה נעולה.

הישיבה ננעלה בשעה 10:00.
