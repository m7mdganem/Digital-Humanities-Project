הכנסת העשרים

מושב שלישי

פרוטוקול מס' 280

מישיבת ועדת הכנסת

יום שני, א' באב התשע"ז (24 ביולי 2017), שעה 10:00

סדר היום:

א. בקשות להעברת הצעות חוק מוועדה לוועדה אחרת:

1. בקשת יו"ר ועדת המדע והטכנולוגיה להעברת הצעת חוק מתן שירות באמצעות
דואר אלקטרוני (פ/4141/20) מוועדת הכלכלה לדיון בוועדת המדע והטכנולוגיה.

2. בקשת יו"ר הוועדה המיוחדת לדיון בהצעות חוק התכנון והבנייה ובהצעות חוק
נוספות, להעברת הצעות חוק לעידוד השקעות הון (תיקון – עידוד השקעות בשכירות
ארוכת טווח), התשע"ז-2017, מ/1143 ו-פ/4293/20 שהוצמדה אליה, מוועדת הכספים
לדיון בוועדה המיוחדת.

3. בקשת יו"ר ועדת הכספים להעברת הצעת חוק לתיקון פקודת מס הכנסה (קרן
חברתית להשקעות במקרקעין), התשע"ז-2017 (פ/4271/20), מהוועדה המיוחדת לדיון
בהצעות חוק התכנון והבנייה ובהצעות חוק נוספות, לדיון בוועדת הכספים.

4. פניית חה"כ ישראל אייכלר להעברת הצעת חוק ההוצאה לפועל (תיקון – ביטול
האפשרות לצוות על עיכוב יציאה מהארץ בגין חוב כספי נמוך), התשע"ה-2015,
(פ/814/20) מוועדת החוקה, חוק ומשפט לדיון בוועדת הכספים.

5. בקשת חברי הכנסת מרדכי יוגב ורוברט אילטוב להעברת הצעות חוק הבאות
מוועדת הפנים והגנת הסביבה לדיון בוועדת החוקה, חוק ומשפט:

(1) הצעת חוק למניעת מפגעים (תיקון – מניעת רעש ממערכת כריזה בבית תפילה),
התשע"ז-2016 (פ/3590/20)

(2) הצעת חוק למניעת מפגעים (תיקון – איסור שימוש במערכת כריזה בבתי
תפילה), התשע"ו-2015 (פ/2316/20)

ב. הצעת חוק לעניין הרכב ועדות בכנסת (הוראות מיוחדות לכנסת העשרים),
התשע"ז-2017 (כ/716) – הכנה לקריאה שניה ושלישית.

ג. קביעת ועדות לדיון בהצעות חוק :

1. הצעת חוק ניירות ערך (תיקון מס' 64), התשע"ז-2017 (מ/1138), לשם הכנתה
לקריאה שניה ולקריאה שלישית.

2. הצעת חוק חסימת גישה לקווי טלפון המשמשים לפרסום ומסירת מידע בדבר זנות,
התשע"ז-2017 (פ/3728/20), הצעת חה"כ מרב מיכאלי.

3. הצעת חוק חסימת גישה של קו טלפון של ספק שירותי מין, התשע"ז-2017
(פ/3729/20), הצעת חה"כ יוליה מלינובסקי.

4. הצעת חוק החברות הממשלתיות (תיקון – כשירות לכהונה כדירקטור בחברה
ממשלתית), התשע"ו-2016 (פ/3158/20), הצעת חה"כ דוד ביטן.

5. הצעת חוק הבנקאות (שירות ללקוח) (תיקון – דחיית מועד פירעון של הלוואה
לדיור ללקוח מובטל), התשע"ו-2016 (פ/3291/20), הצעת חה"כ רועי פולקמן.

6. הצעת חוק הודעה מוקדמת לפיטורים ולהתפטרות (תיקון – הודעה מוקדמת במקרה
של פטירת המעסיק או העובד), התשע"ז-2017 (פ/3456/20), הצעת חה"כ שולי
מועלם-רפאלי.

7. הצעת חוק יסוד: ירושלים בירת ישראל (תיקון – רוב מיוחס) (פ/4346/20),
הצעת חה"כ שולי מועלם-רפאלי .

8. הצעת חוק המפלגות (תיקון – מימון בחירות מקדימות למועמד שהוא נבחר
הציבור), התשע"ז-2017 (פ/3796/20), הצעת חה"כ דוד אמסלם.

ד. קביעת ועדות לדיון בהצעות לסדר היום :

1. בנושא: "בובות חיילים ודגלי ישראל בלהבות ל"ג בעומר בשכונת מאה שערים",
הצעת חה"כ עודד פורר.

2. בנושא: "המונופול של חופש הביטוי והמשבר על פסטיבל עכו", הצעת חה"כ נחמן
שי.

3. בנושא: "התוכנית להרחבת מתחם בתי זיקוק בחיפה והסכנה לציבור", הצעת חה"כ
משה גפני.

4. בנושא: "הפסקת המימון לסייעות צמודות למאות ילדים אלרגיים בגילאי 0-36",
הצעת חה"כ יעל גרמן.

5. בנושא: "יום הסביבה הבינלאומי", הצעת חה"כ דב חנין.

6. בנושא: "השפעת ביטול "מתווה הכותל" על יחסי ישראל ויהדות התפוצות", הצעת
חה"כ נחמן שי.

7. בנושא: "ציון יום המאבק בגזענות", הצעת חה"כ אברהם נגוסה.

8. בנושא: "דליפת חומצה מסוכנת ממפעל באזור ים המלח לנחל אשלים", הצעת חה"כ
דב חנין.

ה. חילופי אישים בוועדה המשותפת לוועדת הכנסת ולוועדת החוקה, חוק ומשפט
לדיון בהצעת חוק יסוד: ישראל – מדינת הלאום של העם היהודי (פ/1989/20).

ו. חילופי אישים בוועדה המשותפת לוועדת החינוך, התרבות והספורט ולוועדה
המיוחדת לזכויות הילד לדיון בהצ"ח הכשרות המשפטית והאפוטרופסות (תיקון –
שינוי חזקת הגיל הרך), התשע"ז-2017 (פ/4212/20).

ז. בקשת הממשלה להקדמת הדיון בהצעת חוק הגנת הצרכן (תיקון מס' 52) (מכירה
מיוחדת), התשע"ז-2017 (מ/1151), לפני הקריאה הראשונה.

ח. בקשות לרביזיה על החלטת ועדת הכנסת בנושאים הבאים:

קביעת ועדות לדיון בהצעות החוק הבאות:

1. הצעת חוק הבנקאות (שירות ללקוח) (תיקון – דחיית מועד פירעון של הלוואה
לדיור ללקוח מובטל), התשע"ו-2016 (פ/3291/20), הצעת חה"כ רועי פולקמן.

2. הצעת חוק יסוד: ירושלים בירת ישראל (תיקון – רוב מיוחס) (פ/4346/20),
הצעת חה"כ שולי מועלם-רפאלי .

3. הצעת חוק הודעה מוקדמת לפיטורים ולהתפטרות (תיקון – הודעה מוקדמת במקרה
של פטירת המעסיק או העובד), התשע"ז-2017 (פ/3456/20), הצעת חה"כ שולי
מועלם-רפאלי.

- בקשת יו"ר הוועדה המיוחדת לדיון בהצעות חוק התכנון והבנייה ובהצעות חוק
נוספות, להעברת הצעות חוק לעידוד השקעות הון (תיקון – עידוד השקעות בשכירות
ארוכת טווח), התשע"ז-2017, מ/1143 ו-פ/4293/20 שהוצמדה אליה, מוועדת הכספים
לדיון בוועדה המיוחדת.

- בקשת יו"ר ועדת הכספים להעברת הצעת חוק לתיקון פקודת מס הכנסה (קרן
חברתית להשקעות במקרקעין), התשע"ז-2017 (פ/4271/20), מהוועדה המיוחדת לדיון
בהצעות חוק התכנון והבנייה ובהצעות חוק נוספות, לדיון בוועדת הכספים.

ט. רביזיה על החלטת ועדת הכנסת בדבר קביעת ועדה לדיון בהצעת חוק המפלגות
(תיקון – מימון בחירות מקדימות למועמד שהוא נבחר הציבור), התשע"ז-2017
(פ/3796/20), הצעת חה"כ דוד אמסלם.

נכחו:

חברי הוועדה:

יואב קיש – היו"ר

רוברט אילטוב

דוד ביטן

יואב בן צור

מכלוף מיקי זוהר

יואל חסון

אחמד טיבי

שולי מועלם-רפאלי

מרב מיכאלי

רויטל סויד

רועי פולקמן

חברי הכנסת:

טלב אבו עראר

נאוה בוקר

משה גפני

מרדכי יוגב

חיים ילין

מיקי לוי

אורי מקלב

איילת נחמיאס ורבין

אוסאמה סעדי

רחל עזריה

עודד פורר

נורית קורן

מוזמנים:

  ------------------------------------------------------------------------
  גור בליי      –   היועץ המשפטי של ועדת החוקה, חוק ומשפט
  ------------- --- ------------------------------------------------------
  מיכאל אטלן    –   הממונה על הרשות להגנת הצרכן וסחר הוגן, משרד הכלכלה

  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

א. בקשות להעברת הצעות חוק מוועדה לוועדה אחרת:

1. בקשת יו"ר ועדת המדע והטכנולוגיה להעברת הצעת חוק מתן שירות באמצעות
דואר אלקטרוני (פ/4141/20) מוועדת הכלכלה לדיון בוועדת המדע והטכנולוגיה.

היו"ר יואב קיש:

בוקר טוב, אני מתכבד לפתוח את ישיבת ועדת הכנסת. אנחנו מתחילים לדון בבקשות
להעברת הצעות חוק מוועדה לוועדה אחרת. יש לנו את בקשת יו"ר ועדת המדע
והטכנולוגיה להעברת הצעת חוק מתן שירות באמצעות דואר אלקטרוני מוועדת
הכלכלה לדיון בוועדת המדע והטכנולוגיה. בבקשה, יושב-ראש ועדת המדע
והטכנולוגיה, חבר הכנסת מקלב, תציג את הבקשה.

אורי מקלב (יהדות התורה):

הצעת חוק מתן שירות באמצעות דואר אלקטרוני נדונה כבר עכשיו בוועדת המדע
והטכנולוגיה, הצעת חוק של חבר כנסת דוד ביטן. אנחנו כבר קיימנו שני דיונים
בנושא הזה, אנחנו ממש קרובים לקריאה ראשונה. ועדת שרים לענייני חקיקה
ומליאת הכנסת אישרה בקריאה טרומית הצעת חוק של שרן השכל שמדברת כמעט על
אותו נושא, היא מוסיפה גופים נוספים, חברות שייכנסו לתוך כך שצריכים לתת
מענה אלקטרוני, פקס והדברים הידועים שעל סדר-היום של הכנסת. באופן טבעי,
מכיוון שוועדת המדע והטכנולוגיה דנה בהצעת החוק שבעיקרה ובבסיסה הוצמדה
להצעת חוק של חברת הכנסת שרן השכל, לא היתה צריכה להיות כאן שאלה.

היו"ר יואב קיש:

אתם דנים בהצעה של שרן?

אורי מקלב (יהדות התורה):

לא, של דוד ביטן. הצעת החוק של שרן השכל הוצמדה עכשיו להצעת החוק של דוד
ביטן.

ארבל אסטרחן:

היא לא הוצמדה במליאה, ועדת השרים קבעה שהיא הוצמדה. כשאתה אומר "הוצמדה"
אפשר להבין כאילו במליאה הן הוצמדו והן באו ביחד.

אורי מקלב (יהדות התורה):

לא, סליחה, ועדת השרים החליטה להצמיד את הצעות החוק.

היו"ר יואב קיש:

אנחנו דנים עכשיו בהצעת החוק של שרן?

ארבל אסטרחן:

כן, זה על סדר-היום.

אורי מקלב (יהדות התורה):

לכאורה, באופן טבעי, דווקא המליאה היתה צריכה מלכתחילה להחליט שזו ועדת
המדע והטכנולוגיה, אבל מכיוון שהמליאה לא החליטה אנחנו מצמידים. אני אגיד
בשקיפות מלאה שבכל אופן יש השגה של ועדת הכלכלה, של הייעוץ המשפטי של ועדת
כלכלה, שיש שם חלקים – וזה נכון גם – שקשורים לוועדת הכלכלה. ככל שהחוק הזה
יתרחב לחברות אחרות, זה כבר לא משרדי ממשלה וגופים ציבוריים, יש לזה גם
הצדקה. לכן, מה שאנחנו מציעים, ככל שיתרחב החוק ואנחנו נראה שאנחנו צריכים
לדון בחברות, אנחנו אז נעשה דיון ואנחנו נציע שהייעוץ המשפטי של ועדת
הכלכלה יצטרף לדיונים שלנו.

היו"ר יואב קיש:

את זה הייעוץ המשפטי יחליטו לעצמם.

ארבל אסטרחן:

הלשכה המשפטית תחליט.

אורי מקלב (יהדות התורה):

אנחנו נציע.

היו"ר יואב קיש:

להציע אפשר.

ארבל אסטרחן:

לא, זו לא הצעה של ועדת הכנסת.

היו"ר יואב קיש:

לא, ועדת מדע וטכנולוגיה מציעה.

אורי מקלב (יהדות התורה):

אמרתי שאנחנו נציע כוועדת המדע והטכנולוגיה.

היו"ר יואב קיש:

חבר הכנסת מקלב, אני מצטרף להצעתך ואנחנו נצביע עכשיו על הבקשה. מי שבעד
העברת פ/4141, בנושא מתן שירות באמצעות דואר אלקטרוני, מוועדת הכלכלה
לוועדת מדע וטכנולוגיה שירים את ידו.

הצבעה

בעד – פה אחד

ההצעה להעביר את הצעת חוק מתן שירות באמצעות דואר אלקטרוני (פ/4141/20)
לוועדת המדע והטכנולוגיה התקבלה.

היו"ר יואב קיש:

פה אחד. ההצעה התקבלה. תודה.

2. בקשת יו"ר הוועדה המיוחדת לדיון בהצעות חוק התכנון והבנייה ובהצעות חוק
נוספות, להעברת הצעות חוק לעידוד השקעות הון (תיקון – עידוד השקעות בשכירות
ארוכת טווח), התשע"ז-2017, מ/1143 ו-פ/4293/20 שהוצמדה אליה, מוועדת הכספים
לדיון בוועדה המיוחדת.

3. בקשת יו"ר ועדת הכספים להעברת הצעת חוק לתיקון פקודת מס הכנסה (קרן
חברתית להשקעות במקרקעין), התשע"ז-2017 (פ/4271/20), מהוועדה המיוחדת לדיון
בהצעות חוק התכנון והבנייה ובהצעות חוק נוספות, לדיון בוועדת הכספים.

ג. קביעת ועדות לדיון בהצעות חוק:

  1. הצעת חוק ניירות ערך (תיקון מס' 64), התשע"ז-2017 (מ/1138), לשם הכנתה
  לקריאה שניה ולקריאה שלישית.

היו"ר יואב קיש:

נמצאים אתנו חברי הכנסת גפני ועזריה. יש לנו מספר נושאים על סדר-היום בין
ועדת כספים, בראשות חבר הכנסת גפני, לבין ועדת הרפורמות – אני קורא לה
"רפורמות" ברשותך, חברת הכנסת עזריה. אני אגיד את הנושאים ואנחנו נתחיל
לראות מה אנחנו עושים אתם. יש לנו בקשות להעברה מוועדה לוועדה: בקשה אחת
היא בקשת חברת הכנסת עזריה לעידוד השקעות הון (תיקון – עידוד השקעות
בשכירות ארוכת טווח), שנמצאת בוועדת הכספים, לדיון בוועדת הרפורמות, לוועדה
המיוחדת; הבקשה השנייה היא בקשת חבר הכנסת גפני, יו"ר ועדת הכספים, להעברת
הצעת חוק לתיקון פקודת מס הכנסה (קרן חברתית להשקעות במקרקעין), מהוועדה
המיוחדת לוועדת הכספים, זה סעיף 3. בנוסף לאלה, צריך לקבוע ועדה לדיון
בהצעת חוק ניירות ערך, (מ/1138), מדובר על אופציות בינאריות.

ארבל אסטרחן:

בסעיף א'2 לסדר-היום יש שתי הצעות, פרטית וממשלתית.

היו"ר יואב קיש:

אין שם סיבה שהן לא ילכו ביחד, זה ברור. אז אני מסכם – יש לנו ארבע הצעות
חוק: אחת ממשלתית ופרטית בנושא עידוד השקעות בשכירות ארוכת טווח; יש לנו
הצעה אחת פרטית בסעיף 3 בנושא הריטים; ויש לנו בסעיף ג'1, הצעת חוק
ממשלתית, האופציות הבינאריות. אלה הדברים שעל הפרק. חבר הכנסת גפני, בבקשה.

משה גפני (יהדות התורה):

אתה דיברת אתי, אדוני היושב-ראש, על כל התהליך הזה. אני לא שבע רצון ממנו
אבל אמרת לי שצריך שיצא משהו שאנחנו בכל אופן ניתן לוועדה המיוחדת. אני
הסכמתי – אמרתי את זה הבוקר גם לרועי פולקמן – להעביר את הצעת חוק 238,
פקודת המסים, יש שם חמישה חוקים, זה מין חוק הסדרים קטן - - -

היו"ר יואב קיש:

הוא לא נמצא על הפרק?

משה גפני (יהדות התורה):

הוא לא נמצא על הפרק. כל החוקים שנמצאים כאן הם חוקים בליבת העבודה של ועדת
הכספים. אני לא מתערב, ולא התערבתי גם במליאת הכנסת – גם פה אני רואה שיש
איזו בקשה של חבר הכנסת אייכלר על חוק הוצאה לפועל - - -

היו"ר יואב קיש:

לא, זה ירד מסדר-היום.

משה גפני (יהדות התורה):

לא משנה, אבל אני לוקח את זה בתור דוגמה. אני לא הייתי מסכים שזה יעבור
אלינו, כמו שלא הסכמתי על הבנקאות שהיה ביום שני במליאה, שמישהו הציע שזה
יהיה בכספים, לא הסכמתי, בנקאות נמצא בכלכלה, אי אפשר לשבש את סדרי עבודת
הכנסת. אבל מכיוון שיש אירוע מיוחד בעניין הזה אז הסכמתי להעביר את הצעת
החוק 238 לוועדה המיוחדת.

היו"ר יואב קיש:

איפה היא נמצאת עכשיו?

משה גפני (יהדות התורה):

היא נמצאת אצלי.

היו"ר יואב קיש:

דנת בה?

משה גפני (יהדות התורה):

לא דנתי.

היו"ר יואב קיש:

מתי היא עברה אליך?

משה גפני (יהדות התורה):

מזמן כבר.

היו"ר יואב קיש:

מזמן ולא קודמה בעצם?

משה גפני (יהדות התורה):

זה בחוק ההסדרים.

היו"ר יואב קיש:

מה לגבי הריט?

משה גפני (יהדות התורה):

יעבור אלינו.

רחל עזריה (כולנו):

לא, אבל חוק הריט הראשון היה אצלנו.

משה גפני (יהדות התורה):

זה חלק מהחוק הראשון.

היו"ר יואב קיש:

סעיף 3 – קרן חברתית להשקעות במקרקעין.

משה גפני (יהדות התורה):

הוא מתמזג עם סעיף 2.

רחל עזריה (כולנו):

לא, לא. נו, גפני, הוא היה כבר בוועדה המיוחדת.

היו"ר יואב קיש:

גפני, אני זוכר שקרן חברתית להשקעות במקרקעין, מה שידוע בכינוי "הריט", היה
בוועדה המיוחדת.

משה גפני (יהדות התורה):

הריט המקורי, לא זה - - -

היו"ר יואב קיש:

חיים ילין, זה שלך התיקון לריט?

חיים ילין (יש עתיד):

כן.

היו"ר יואב קיש:

אתה יכול להגיד לי על מה זה?

חיים ילין (יש עתיד):

זה לא תיקון לריט, זו הצעת חוק שבאה ואומרת שדיור להשכרה – ש-30% לפחות
מהקרן הולך להשכרה – ש-50% מתשלום שכר הדירה יוכר כהון העצמי לקניית הדירה
אחרי 5 שנים, כי אמרנו שלצעירים אין הון עצמי לקנות את הדירה. אם שילמת
300,000 שקל - - -

היו"ר יואב קיש:

זה בא לתקן את חוק הריט?

חיים ילין (יש עתיד):

לא בא לתקן, בא להוסיף כלי נוסף.

רחל עזריה (כולנו):

זה בא להוסיף, זה עוד נדבך לחוק הריט.

היו"ר יואב קיש:

השאלה אם זה מופיע כהצעת חוק חדשה או שאתה מתקן את הצעת חוק הריט?

חיים ילין (יש עתיד):

זו הצעת חוק חדשה אבל שהצמידו אותה לחוק אחר.

רחל עזריה (כולנו):

לריט.

היו"ר יואב קיש:

לאיזה חוק?

חיים ילין (יש עתיד):

של השכירות.

רחל עזריה (כולנו):

לא, חוק הריט.

משה גפני (יהדות התורה):

הממשלה החליטה שזה ילך ביחד, זה לא יכול ללכת לבד.

היו"ר יואב קיש:

אפשר לשמוע מה אמרו בוועדת שרים? חיים, מה אמרה ועדת שרים לחקיקה על הצעת
החוק שלך?

חיים ילין (יש עתיד):

להצמיד.

היו"ר יואב קיש:

לאיזה חוק?

חיים ילין (יש עתיד):

עידוד.

היו"ר יואב קיש:

עידוד השקעות בשכירות? אז אם כך הוא צודק.

רחל עזריה (כולנו):

אז בואו נעביר גם את עידוד השקעות הון אלי, זה חוק שהאוצר הגדיר - - -

היו"ר יואב קיש:

רחל, זכות הדיבור שלך.

רחל עזריה (כולנו):

חוק הריט – על ידי האוצר הוגדר שהוא מגיע אלי, גם במליאה הוגדר וגם מציע
החוק - - -

היו"ר יואב קיש:

אני ישבתי שם בוועדה וחוקקנו אותו. זה בסדר לגבי חוק הריט.

רחל עזריה (כולנו):

לא, עכשיו, החוק של ילין, הוא אמור להגיע אלי. שלח יו"ר הוועדה ערר וביקש
שזה יגיע אליו, אחרי שבכל - - -

היו"ר יואב קיש:

על איזה חוק?

רחל עזריה (כולנו):

על הריט של חיים ילין. אז זה אמור להגיע עלי. אני מבינה שנוצר עוד אירוע
לצורך המיקוח וזה בסדר גמור, אבל זה החוק שצריך להגיע אלי. הוא היה לאורך
כל הדרך אמור להגיע אלי, הוא חבר ועדה, על זה לדעתי אין דיון. אם רוצים את
שני החוקים האחרים להעביר לגפני וגפני רוצה להעביר את החוק הזה, אני מוכנה
להסכם שחוק הריט והחוק הזה מגיעים אלי ושני החוקים האחרים - - -

היו"ר יואב קיש:

אז כרגע אני מסכם על מה הדיון שלנו: ממה שהבנתי, הסכים יושב-ראש ועדת
הכספים, חבר הכנסת גפני, להעביר את הצעת חוק פקודת מס הכנסה 238, יחד עם
יו"ר סיעת כולנו, פולקמן, לוועדה המיוחדת. זה חלק מההסכמות שאנחנו אמורים
להגיע אליהן.

משה גפני (יהדות התורה):

אם יש הסכמות על הכול, אם אין הסכמות על הכול אני לא מסכים.

רחל עזריה (כולנו):

לא, אני לא מסכימה לזה.

היו"ר יואב קיש:

רגע, רחל, אני מדבר. אני במקביל מבין שסעיפים א'2 ו-ג'1 יעברו לוועדת
הכספים. עכשיו השאלה שאנחנו דנים בה כרגע היא לגבי א'3, שגפני אומר שאחרת
אין הסכמות לתפיסתו - - -

משה גפני (יהדות התורה):

אני גם אסביר למה.

רחל עזריה (כולנו):

אני אגיד גם שמבחינתי אין הסכמה.

היו"ר יואב קיש:

רועי, א'3, אם הוא נשאר כחוק הריטים, אני חושב שהוא צריך ללכת למיוחדת, אם
הוא על חוק עידוד השקעות הון בשכירות ארוכת טווח אז זה הולך לגפני, כך אני
רואה את זה.

רועי פולקמן (כולנו):

הבנתי שזה עצמאי, אבל ועדת שרים אמרה שזה מוצמד?

רחל עזריה (כולנו):

אני גם ידעתי שזה עצמאי.

ארבל אסטרחן:

אלי התקשרו הבוקר להזכיר לי שוועדת שרים החליטה שזה יהיה ביחד אבל אני לא
בדקתי את זה עדיין מול ועדת שרים.

רחל עזריה (כולנו):

אז אני מוותרת. אני לא מוכנה. לא רוצה כלום, לא רוצה.

רועי פולקמן (כולנו):

אם זה הולך ביחד אז אין מה לעשות.

רחל עזריה (כולנו):

לא, אז אין, אז עזבו. שינו הבוקר את כללי המשחק. סליחה, זה חוק שהאוצר
הגדיר שהוא - - -

היו"ר יואב קיש:

לא הבוקר, אומרים לך שהיה את זה בוועדת שרים לחקיקה.

רחל עזריה (כולנו):

לא, שום כלום. אף אחד לא ידע על זה. עד היום הבוקר זה היה, במליאה - - -

היו"ר יואב קיש:

רחל, אנחנו נבקש לראות מה הוגדר בוועדת שרים לחקיקה.

רחל עזריה (כולנו):

אז אין הסכמה.

משה גפני (יהדות התורה):

אפשר לכל דבר לתת כותרת של הריט. לגבי הריט גם כן היה דיון שלם אבל אני
הסכמתי בסופו של דבר וזה עבר לוועדה המיוחדת. יש שני חוקים עכשיו שאם הם לא
יהיו בוועדה אחת – יכול להיות שהם צריכים להיות רק אצל רחל עזריה ולפרק את
ועדת הכספים לחלוטין, היא מיותרת, אבל זה חייב להיות בוועדה אחת מכיוון שמה
שיקרה, אנחנו נדון על שכירות, על סעיף א'2, נגיד לתת הקלות כאלה ולתת
החמרות כאלה כדי לעודד את השכירות, ובוועדה אחרת ידונו גם על אותו דבר, על
השכירות, רק השכירות הנדל"נית, ויחליטו שם לתת הטבות הפוכות ממה שאנחנו
החלטנו, והחמרות הפוכות ממה שאנחנו החלטנו.

היו"ר יואב קיש:

מקובל עלי, זה הגיוני.

משה גפני (יהדות התורה):

זו לא עבודה של כנסת ולא עבודה של ממשלה.

רחל עזריה (כולנו):

לא, אז אני לא - - -

היו"ר יואב קיש:

את מתנגדת, בסדר, את יכולה להתנגד.

רחל עזריה (כולנו):

כן, אני מתנגדת. אני לא מעוניינת. אין מה לזרוק אלי – מה שגפני עושה, הוא
זורק אלי חוק שהוא לא מעוניין לעסוק בו.

היו"ר יואב קיש:

238 ממילא לא על סדר-היום, אנחנו נדון בדברים שעל סדר-היום ונעביר אותם
ולגבי 238 אני מקווה שתגיעו להבנות.

רחל עזריה (כולנו):

אז את כל החוקים אתה מעביר לגפני? זה מה שאתה עושה?

היו"ר יואב קיש:

תראי, 2 ו-3 זה למעשה חוק אחד.

ארבל אסטרחן:

ועדת השרים רק כתבה: בכפוף להצעת חוק ממשלתית בנושא.

רחל עזריה (כולנו):

זה לא מוצמד, זה אף פעם לא היה ואני לא מבינה מאיפה זה הגיע עכשיו.

ארבל אסטרחן:

זה גם לא מחייב את הוועדה.

רחל עזריה (כולנו):

זה לא מחייב, נכון.

היו"ר יואב קיש:

אני משאיר את סעיף 3 כרגע, לא נצביע עליו.

רחל עזריה (כולנו):

לא, אני ממש מתנגדת.

רועי פולקמן (כולנו):

לא נצביע עליו.

רחל עזריה (כולנו):

אתה אמרת כל הזמן: אנחנו רוצים להגיע להסכמות. היתה הסכמה, ההסכמה היתה
שריט מגיע אלי יחד עם כל העניין של 238, שגפני לא רוצה לעסוק בו, וזה בסדר
גמור, אני אעשה את זה, אין בעיה. עכשיו פתאום באו ואמרו: זה צריך להיות
מוצמד. עכשיו אומרים שזה לא צריך להיות מוצמד. אם לא צריך להיות מוצמד אז
בואו נעשה את זה כמו שצריך: תעביר אלי - - -

היו"ר יואב קיש:

השאלה אם החקיקה של סעיף 3 לא צריכה להיות יחד עם 2?

רחל עזריה (כולנו):

לא, היא לא צריכה להיות, היא לא. עכשיו הם הלכו ובדקו וגילו שלא.

משה גפני (יהדות התורה):

חייבת להיות.

היו"ר יואב קיש:

ברמה העקרונית דיברנו, ברמה המקצועית.

רחל עזריה (כולנו):

אם זה ברמה המקצועית אז יש אצלי גם חוק שכירות שגם היה אפשר לומר, והיועץ
המשפטי של הוועדה שלי אמר שזה בדיוק צריך להיות יחד עם העניין של עידוד
השקעות הון וזו הדרך הנכונה והמקצועית לעשות את זה, אז יש לכאן ולכאן.

היו"ר יואב קיש:

בסדר, רחל, שמעתי. אין לנו הסכמה על סעיף 3, אני משאיר אותו, לא נצביע עליו
עכשיו. אני לא רוצה לתקוע יותר דברים.

רחל עזריה (כולנו):

לא, אני לא מוכנה.

היו"ר יואב קיש:

זכותך לא להסכים.

רחל עזריה (כולנו):

היתה הסכמה, אתה אמרת שאתה רוצה שתהיה הסכמה - - -

היו"ר יואב קיש:

בסוף צריך לחתוך.

רחל עזריה (כולנו):

היתה הסכמה, חבר הכנסת פולקמן, זה היה חלק מההסכמה - - -

רועי פולקמן (כולנו):

המחלוקת היא על סעיף 3.

רחל עזריה (כולנו):

אבל זו היתה ההסכמה. יש פה הסכמה של שני חוקים ושני חוקים – אם שני החוקים
הולכים לגפני אז עכשיו במקביל שני החוקים צריכים לעבור אלי, גפני צריך
לשחרר אותם ואת הריט להעביר אלי. זה מה שמשרד האוצר ביקש.

יואל חסון (המחנה הציוני):

חברת הכנסת עזריה, נעביר אליך לוועדה וגם את החוקים האלה את תתקעי, כמו שאת
תוקעת חוקים אחרים?

היו"ר יואב קיש:

חבר הכנסת חסון, זה לא רלוונטי ולא לדיון.

יואל חסון (המחנה הציוני):

רלוונטי מאוד.

היו"ר יואב קיש:

ואני מבקש ממך, אם יש לך ביקורת זה לא המקום עכשיו.

יואל חסון (המחנה הציוני):

אז איפה המקום?

היו"ר יואב קיש:

תדבר אתה, מה אתה עכשיו מתחיל פה?

יואל חסון (המחנה הציוני):

דיברתי אתה, זה לא עוזר לי.

חיים ילין (יש עתיד):

החוק שלי חייב להיות מוצמד, לבד אין לו משמעות.

היו"ר יואב קיש:

בסדר, הוא יוצמד או לריט או לזה. אנחנו מצביעים על סעיף 2: בקשת יושב-ראש
הוועדה המיוחדת לדיון בהצעות חוק התכנון והבנייה ובהצעות חוק נוספות,
להעברת הצעות חוק לעידוד השקעות הון (תיקון – עידוד השקעות בשכירות ארוכת
טווח), התשע"ז-2017, מ/1143 ו-פ/4293/20 שהוצמדה אליה, מוועדת הכספים לדיון
בוועדה המיוחדת ועדת הכספים. מי שבעד שירים את ידו. מי נגד?

הצבעה

בעד – 1

נגד – 6

נמנעים – אין

הבקשה להעביר את הצעות חוק לעידוד השקעות הון (תיקון – עידוד השקעות
בשכירות ארוכת טווח), התשע"ז-2017, מ/1143 ו-פ/4293/20 שהוצמדה אליה,
מוועדת הכספים לדיון בוועדה המיוחדת לא נתקבלה.

היו"ר יואב קיש:

זה נשאר בוועדת הכספים.

על סעיף 3 אני לא מצביע עכשיו ואני עובר להצביע על סעיף ג'1: הצעת חוק
ניירות ערך (תיקון מס' 64), התשע"ז-2017 (מ/1138), לשם הכנתה לקריאה שניה
ולקריאה שלישית, ועדת הכספים. מי בעד שירים את ידו.

הצבעה

בעד – פה אחד

הבקשה להעביר את הצעת חוק ניירות ערך (תיקון מס' 64), התשע"ז-2017 (מ/1138)
לוועדת הכספים לשם הכנתה לקריאה שניה ולקריאה שלישית, נתקבלה.

היו"ר יואב קיש:

פה אחד. ההצעה התקבלה. לגבי סעיף 3, אני מבקש, רועי, רחל וגפני, תנסו להגיע
להסכמות.

רחל עזריה (כולנו):

אחרי שרוקנת את כל מה שהיה?

היו"ר יואב קיש:

כן, אחרי. אני לא יכול לתקוע יותר, רחל, מה לעשות?

רחל עזריה (כולנו):

היה אפשר לעשות את זה - - -

היו"ר יואב קיש:

רחל, אני לא יכול לתקוע את זה יותר.

חיים ילין (יש עתיד):

על מה הצבעתם?

היו"ר יואב קיש:

החוק שלך עדיין בדיון.

חיים ילין (יש עתיד):

הוא לא יכול להיות בדיון, הוא חייב להיות מוצמד.

היו"ר יואב קיש:

בסדר, יחליטו.

רחל עזריה (כולנו):

מוצמד למה?

חיים ילין (יש עתיד):

או לשכירות לטווח ארוך או לריטים.

היו"ר יואב קיש:

על זה יחליטו בדיוק.

חיים ילין (יש עתיד):

אבל שיחליטו.

היו"ר יואב קיש:

נכון.

חיים ילין (יש עתיד):

מתי?

היו"ר יואב קיש:

עכשיו.

4. פניית חה"כ ישראל אייכלר להעברת הצעת חוק ההוצאה לפועל (תיקון – ביטול
האפשרות לצוות על עיכוב יציאה מהארץ בגין חוב כספי נמוך), התשע"ה- 2015,
(פ/814/20) מוועדת החוקה, חוק ומשפט לדיון בוועדת הכספים.

היו"ר יואב קיש:

יש לנו פניה של חבר הכנסת אייכלר, האמת שזו פניה ותיקה מאוד.

יואל חסון (המחנה הציוני):

אבל הוא לא נמצא.

היו"ר יואב קיש:

הוא לא נמצא כי נולד לו נכד, אז קודם כל אנחנו שולחים לו מפה ברכת מזל טוב
ובאמת שמחים בשמחתו. אנחנו קיבלנו מכתב ממשרד המשפטים שטוען שהחוק הזה
בתהליך של ערר. ארבל, אני לא מבין איך אחרי שהצביעו טרומית חוק יכול להיות
בערר?

ארבל אסטרחן:

אני רואה מה שכתב עוזר שרת המשפטים לוועדה – שהממשלה החליטה לתמוך בהצעה
בקריאה טרומית ובלבד שהמציע יתחייב לא לקדם את ההצעה עד שזה יוסדר בהסכמה
עם משרד המשפטים ללא חקיקה, ואז יתברר שחבר הכנסת אייכלר הודיע במליאה - -
-

היו"ר יואב קיש:

אני שואל איך אפשר להגיש ערר לחוק שעבר טרומית?

ארבל אסטרחן:

ערר זה עניין פנימי של הממשלה, זה לא מחייב את הכנסת, את זה קודם כל צריך
לזכור. גם כל ההחלטות האחרות של ועדת שרים לא מחייבות כאן. הן מחייבות את
חברי הקואליציה ככל שהם רוצים להיצמד אליהן, אבל מה שכתב עוזר שרת המשפטים
הוא שההסכמה היתה שתהיה תמיכה בקריאה טרומית בלבד - - -

היו"ר יואב קיש:

לא הסכמות, מעניין אותי – יש משמעות לערר בממשלה, אני רוצה להבין את
התהליך.

ארבל אסטרחן:

הוא לא מחייב את הכנסת.

היו"ר יואב קיש:

ברור, אבל אני רוצה להבין איך חוק עבר טרומית ועדיין מקבל ערר בממשלה, זה
מה שלא מסתדר לי. אני רוצה את לוחות הזמנים, יש פה מישהו ממשרד המשפטים?

רועי פולקמן (כולנו):

יואב, אני רק יכול לתת דוגמה כי גם אני עברתי את זה לפני שבוע – חוק עסקים
חברתיים עבר טרומית באישור ועדת שרים והוגש עליו ערר של שרת המשפטים, תואם
אתי לצורך העניין.

היו"ר יואב קיש:

כמה זמן אחרי?

רועי פולקמן (כולנו):

למחרת, לדעתי.

היו"ר יואב קיש:

זאת אומרת, זה היה במסגרת השבועיים מוועדת שרים?

רועי פולקמן (כולנו):

כן. היו הסכמות בינינו ואמרו: אנחנו רוצים שליטה, זה חוק מאוד רגיש
מבחינתנו אנחנו רוצים שליטה בחוק. הם תיאמו אתי, לא הפתיעו אותי, לא הגישו
לי על הראש את הערר, אבל הפרוצדורה היתה כזאת, העברתי חוק בטרומית אחרי
אישור ועדת שרים ואז הגישו עלי ערר.

היו"ר יואב קיש:

אז מה קורה עם זה עכשיו?

רועי פולקמן (כולנו):

זה כרגע מחכה, הסיכום בינינו היה שצריך להגיע לאיזשהן הסכמות לגבי איזשהו
סעיף בנוסח.

היו"ר יואב קיש:

אז זה במסגרת השבועיים?

רועי פולקמן (כולנו):

כן.

היו"ר יואב קיש:

טוב, נעבור הלאה.

3. בקשת יו"ר ועדת הכספים להעברת הצעת חוק לתיקון פקודת מס הכנסה (קרן
חברתית להשקעות במקרקעין), התשע"ז-2017 (פ/4271/20), מהוועדה המיוחדת לדיון
בהצעות חוק התכנון והבנייה ובהצעות חוק נוספות, לדיון בוועדת הכספים.

היו"ר יואב קיש:

אני חוזר לסעיף 3 אני מעלה להצבעה את סעיף 3, בקשת יו"ר בקשת יו"ר ועדת
הכספים להעברת הצעת חוק לתיקון פקודת מס הכנסה (קרן חברתית להשקעות
במקרקעין), התשע"ז-2017 (פ/4271/20), לדיון בוועדת הכספים. מי שבעד שירים
את ידו.

הצבעה

בעד – פה אחד

בקשת יו"ר ועדת הכספים להעברת הצעת חוק לתיקון פקודת מס הכנסה (קרן חברתית
להשקעות במקרקעין), התשע"ז-2017 (פ/4271/20), מהוועדה המיוחדת לדיון בהצעות
חוק התכנון והבנייה ובהצעות חוק נוספות, לדיון בוועדת הכספים נתקבלה.

היו"ר יואב קיש:

פה אחד. ההצעה התקבלה.

5. בקשת חברי הכנסת מרדכי יוגב ורוברט אילטוב להעברת הצעות חוק הבאות
מוועדת הפנים והגנת הסביבה לדיון בוועדת החוקה, חוק ומשפט:

(1) הצעת חוק למניעת מפגעים (תיקון – מניעת רעש ממערכת כריזה בבית תפילה),
התשע"ז-2016 (פ/3590/20)

(2) הצעת חוק למניעת מפגעים (תיקון – איסור שימוש במערכת כריזה בבתי
תפילה), התשע"ו-2015 (פ/2316/20)

היו"ר יואב קיש:

אני עובר לסעיף 5, לבקשת חברי הכנסת מוטי יוגב ורוברט אילטוב להעביר את
הצעות החוק הבאות מוועדת הפנים והגנת הסביבה לדיון בוועדת החוקה, חוק
ומשפט, (פ/3590/20) ו-(פ/2316/20), מה שידוע כ"חוק המואזין".

אוסאמה סעדי (הרשימה המשותפת):

שעכשיו זה הזמן המתאים ביותר לדון בזה ולהעלות את זה על סדר-היום של הכנסת.

שולי מועלם-רפאלי (הבית היהודי):

אף פעם אין זמן מתאים.

היו"ר יואב קיש:

מה הקשר בין החוק הזה לבין המצב?

יואל חסון (המחנה הציוני):

חברת הכנסת מועלם, זה הזמן, זה הזמן להבעיר את השטח. זה הזמן. איך את לא
נמצאת על הר הבית? למה את לא על הר הבית? לכי להר הבית. ראש הממשלה שלך,
ממשלת הימין שלך מונעת ממך לעלות להר הבית - - -

היו"ר יואב קיש:

בואו נשמע את המציע. רוברט אילטוב, בבקשה. רק הערת ביניים: אני מודה
שכשהלו"ז הזה נקבע לא הייתי מודע לרגישות, אני מבין שהולך להיות פה דיון
סוער, אני מבקש לשמור על הסדר. כל אחד ידבר בזמנו, אם אני רואה שהדיון הופך
לצעקות אנחנו נוציא החוצה ח"כים.

יואל חסון (המחנה הציוני):

אנחנו אולי נסגור את הדיון.

רוברט אילטוב (ישראל ביתנו):

יואל, כשהחוקים שלך יגיעו אנחנו נסגור את הדיון.

יואל חסון (המחנה הציוני):

אתם עושים את זה גם ככה, אז מה זה משנה?

רוברט אילטוב (ישראל ביתנו):

כבוד היושב-ראש, אנחנו מבקשים להעביר את הדיון בהצעת החוק מוועדת הפנים
לוועדת חוקה מכיוון שתקופה מאוד ארוכה החוק הזה לא נדון בוועדת הפנים
וכנראה גם יושב-הראש לא רוצה לדון בהצעת החוק.

היו"ר יואב קיש:

יש הסכמות, כן.

רוברט אילטוב (ישראל ביתנו):

יש הסכמה שהחוק יעבור לוועדת חוקה, חוק ומשפט.

אחמד טיבי (הרשימה המשותפת):

למה לא לוועדה למאבק בנגע הסמים?

רוברט אילטוב (ישראל ביתנו):

ככה. את החוקים שלך אנחנו - - -

אחמד טיבי (הרשימה המשותפת):

כי אתם הזויים, אתם מציתים אש בכל מקום. אתם רוצים להבעיר את השטח.

היו"ר יואב קיש:

אחמד, תן לו לסיים.

שולי מועלם-רפאלי (הבית היהודי):

מי שהסית ביום שישי במילים בוטות - - -

אחמד טיבי (הרשימה המשותפת):

דיברתי בגאווה, לא בהסתה, בגאווה, נגד השיגעון שלכם.

רוברט אילטוב (ישראל ביתנו):

מה אתה צועק?

שולי מועלם-רפאלי (הבית היהודי):

במילים בוטות הסתת נגד מדינת היהודים, הסתת לרצח יהודים. אחמד, קראת לרצח
יהודים במו פיך.

אחמד טיבי (הרשימה המשותפת):

אמרתי שאל-אקצה שייך למוסלמים. הוא שייך למוסלמים, רק למוסלמים.

אוסאמה סעדי (הרשימה המשותפת):

שמעת את זה? היית שם? מאיפה הדברים האלה? מה את מסלפת את הדברים? אנחנו
היינו שם, הכול מצולם. תגישי תלונה אם יש הסתה.

שולי מועלם-רפאלי (הבית היהודי):

הכול בסדר, אתם תמשיכו להסית ואנחנו נמשיך לבנות, להתקדם, לעלות. הר הבית
הוא קדוש ליהודים, אם הוא היה קדוש לערבים לא הייתם - - -

היו"ר יואב קיש:

שולי, מספיק. מי שרוצה לדבר שיירשם. יש לנו כרגע את: חיים ילין, יואל חסון,
אחמד טיבי, אוסאמה סעדי, שולי מועלם. רוברט, זכות הדיבור שלך.

אוסאמה סעדי (הרשימה המשותפת):

אדוני היושב-ראש, איזה הסכמות היו? אנחנו יודעים שוועדת חוקה עמוסה פי כמה
מוועדת הפנים.

רוברט אילטוב (ישראל ביתנו):

אבל יש לה זמן. בשביל החוק הזה יש לה זמן.

אוסאמה סעדי (הרשימה המשותפת):

אני מזכיר לך, אדוני היושב-ראש, שהעברתם חוקים מוועדת חוקה. העברתם חוקים
מוועדת החוקה - - -

היו"ר יואב קיש:

אוסאמה, תדבר בזמן, יהיה לך זמן לדבר. אוסאמה, נקשיב לך אחר כך, די.

אוסאמה סעדי (הרשימה המשותפת):

אני מזכיר שעשיתם ועדה משותפת כי ועדת החוקה עמוסה, אז עכשיו פתאום היא לא
עמוסה?

היו"ר יואב קיש:

אני קורא לך לסדר פעם ראשונה, מספיק. בבקשה, רוברט.

רוברט אילטוב (ישראל ביתנו):

התגובות של חבר הכנסת טיבי וחבר הכנסת אוסאמה רק מחזקות אותי להתקדם עם
הצעת החוק הזאת. הצעת החוק הזאת היא מ-2015, אמרו לנו: זה לא הזמן, תנו לנו
לדבר, תנו לנו להגיע להסכמות - - -

אחמד טיבי (הרשימה המשותפת):

בדיוק זה הזמן. הגיע הזמן. בדיוק זה הזמן.

אוסאמה סעדי (הרשימה המשותפת):

איזה הזויים. אתם מדברים על הסתה? אתם מדברים על הסתה? אתם אלופים בהסתה.

היו"ר יואב קיש:

טיבי, מספיק. תנו לו לדבר. אוסאמה, אני אוציא אותך.

אוסאמה סעדי (הרשימה המשותפת):

אתם אלופים בהסתה, אתה ומוטי יוגב אלופים בהסתה.

אחמד טיבי (הרשימה המשותפת):

פירומנים. פירומנים. רוצים דם. זה מה שאתם רוצים – רוצים דם.

היו"ר יואב קיש:

אחמד, אני קורא לך לסדר פעם ראשונה.

שולי מועלם-רפאלי (הבית היהודי):

אנחנו רוצים דם? אתה מסית אנשים, אתה מסית - - -

היו"ר יואב קיש:

שולי, אני קורא לך לסדר פעם ראשונה.

אוסאמה סעדי (הרשימה המשותפת):

אתם מסיתים כל הזמן. אתם האחרונים - - -

היו"ר יואב קיש:

אוסאמה, אני קורא לך לסדר פעם שניה.

קריאות:

- - -

היו"ר יואב קיש:

אוסאמה, אני קורא לך לסדר פעם שלישית. תוציא את אוסאמה.

אוסאמה סעדי (הרשימה המשותפת):

אני לא יוצא.

היו"ר יואב קיש:

תוציא את אוסאמה.

שולי מועלם-רפאלי (הבית היהודי):

אתם תמשיכו לשרוף ואנחנו נמשיך לבנות.

היו"ר יואב קיש:

שולי, מספיק, קראתי לך לסדר פעם ראשונה.

אוסאמה סעדי (הרשימה המשותפת):

אתם מבזים את הכנסת. זה ראש הממשלה, אני אומר לך, ראש הממשלה עומד מאחורי
ההצעה הזאת, לא רוברט ולא מוטי יוגב.

היו"ר יואב קיש:

תוציא אותו, תוציא אותו החוצה.

אוסאמה סעדי (הרשימה המשותפת):

ראש הממשלה נתן את זה בעצמו, מבעיר אש. תתביישו לכם. דווקא בזמן הזה, ביום
הזה, בשבוע הזה אתם - - -

(חבר הכנסת אוסאמה סעדי יוצא ממליאת הוועדה).

אחמד טיבי (הרשימה המשותפת):

הדם על הראש שלכם, על הראש של נתניהו ושלכם.

יואל חסון (המחנה הציוני):

אין פה כסף, יש פה רק דם.

היו"ר יואב קיש:

רוברט, נא לסיים.

רוברט אילטוב (ישראל ביתנו):

כבוד יושב-הראש, מ-2015 הצעת החוק הזאת על סדר-היום. התבקשתי לא להתקדם
אתה, המתנתי, התבקשתי כי חברי כנסת רוצים להגיע להסכמות, המתנו. התבקשנו
שהחוק יהיה אחר, שהוא במסגרת ההסכמות, גם כן המתנו. אני חושב שדי, מספיק,
יש מאות-אלפי אזרחים שסובלים מהרעש, מהמואזין. אנחנו מבקשים להסדיר את
הסוגיה הזאת.

היו"ר יואב קיש:

תודה, בבקשה, חבר הכנסת ילין.

דוד ביטן (הליכוד):

מעבירים אבל לא דנים בזה, לא מביאים את זה לדיון. יביאו את זה רק אחרי
הפגרה.

היו"ר יואב קיש:

ביטן, יש פה סדר דוברים.

דוד ביטן (הליכוד):

אני מסביר לו.

רוברט אילטוב (ישראל ביתנו):

הוא יודע הכול, מה אתה מסביר לו?

חיים ילין (יש עתיד):

אני אומר, אם רוצים פוליטיקה אז כנראה יעבירו את זה לחוקה, אם רוצים ועדה
מקצועית שצריכה לדון על רעשים – כי הרי על זה דובר, לא דובר על משהו דתי,
דובר שהמואזין מפריע עם רעשים –החוק של הרעשים נמצא תחת הגנת הסביבה, שזה
ועדת הפנים. אין שום סיבה להעביר אותו, זה שם צריך להיות. אם היושב-ראש לא
מוכן, זו בעיה אחרת לגמרי. אין מצב כזה שהחוק לא נשאר בוועדת הפנים מבחינה
מקצועית.

דוד ביטן (הליכוד):

הוא לא רוצה לדון.

חיים ילין (יש עתיד):

מה זה "לא רוצה לדון"? - - -

שולי מועלם-רפאלי (הבית היהודי):

מה זאת אומרת? המון חוקים אתם מבקשים להעביר - - -

היו"ר יואב קיש:

שולי, את בהתראה ראשונה, מספיק.

רוברט אילטוב (ישראל ביתנו):

כרגע ילין בעצמו רצה להעביר חוק מוועדה לוועדה.

חיים ילין (יש עתיד):

ממש לא, ממש לא, אתה לא צודק.

רוברט אילטוב (ישראל ביתנו):

חיים, מספיק, הבנו אותך, הבנו אותך.

חיים ילין (יש עתיד):

הדיון היה בין רפורמה לכספים – שתי ועדות מקצועיות.

היו"ר יואב קיש:

חיים, תודה. יואל חסון, בבקשה.

יואל חסון (המחנה הציוני):

הרי היתה טענה בהצגת החוק, היה טיעון משמעותי בדיון על החוק, שהחוק בא
ממקום אמיתי של צורך לטפל במפגעי רעש, לסייע לאיכות החיים של אנשים במתחמים
שגרים סביב המסגדים וזה רק ענייני, אין פה שום עניין פוליטי ואין פה שום
עניין של לפתוח כאן מלחמת דתות ועניין של רווח פוליטי כזה או אחר. אז כשזה
עבר לוועדת הפנים אתה אומר: זה הגיוני, ועדת הפנים באמת עוסקת בעניינים
מהסוג הזה ולכן הגיוני שהצעת החוק תישאר בוועדת הפנים. אבל מה קרה, אדוני
היושב-ראש? אני אגלה לך: מה שקרה, שחבורת חשוכים גילו שיש אחד נאור, אחד
שקוראים לו חבר הכנסת דודי אמסלם, שמבין שהחוק הזה - - -

שולי מועלם-רפאלי (הבית היהודי):

לא נכון, שבוע שעבר גם בני בגין היה נאור אצלכם.

יואל חסון (המחנה הציוני):

אל תפריעי לי.

היו"ר יואב קיש:

שולי, זה מפריע.

רויטל סויד (המחנה הציוני):

בני בגין תמיד נאור, לא רק שבוע שעבר.

דוד ביטן (הליכוד):

אין לו זמן.

חיים ילין (יש עתיד):

ביטן, כשדודי רוצה משהו הוא הופך פה את כולם, כולל את השלטון המקומי, מה
אתה רוצה?

היו"ר יואב קיש:

חיים, אני קורא לך לסדר פעם ראשונה.

דוד ביטן (הליכוד):

אין לו זמן.

רויטל סויד (המחנה הציוני):

עכשיו הוא העביר את חוק הפוליגרף - - -

יואל חסון (המחנה הציוני):

הם ראו שחבר הכנסת דודי אמסלם מחובר לשורשים האמיתיים של הליכוד האמיתי של
תורת ז'בוטינסקי ויודע שתורת ז'בוטינסקי היא במאה אחוז נגד חוק מהסוג הזה,
הוא לא רוצה לקדם את החוק, או שהוא מנסה להגיע להסכמות, או שהוא מנסה לא
לפגוע במיעוט הערבי, יש פה רוב יהודי וזו מדינה דמוקרטית ויהודית אבל
שצריכה לתת כבוד למיעוט הערבי. לכן, אם מדובר באמת במפגעי רעש – ואני נגד
מפגעי רעש – אז צריך לתת לוועדת הפנים להמשיך לעסוק בהידברות עם ההנהגה
המוסלמית, עם המיעוט הערבי בישראל, עם ההנהגה הרלוונטית, ולהגיע לדציבלים
הראויים. להעביר את זה לוועדת חוקה, אדוני, זה מוכיח שהחוק הזה הוא גזעני,
פוליטי, שבא לפגוע במיעוט במדינת ישראל ובסוף מסכן אותנו כמדינה יהודית
ודמוקרטית.

היו"ר יואב קיש:

תודה. חבר הכנסת ביטן, מילה.

דוד ביטן (הליכוד):

קודם כל, חבר הכנסת אמסלם אמר שאין לו זמן, לא שהוא לא מוכן לדון מבחינה
העקרונית. דבר שני, יש שתי הצעות, יש הצעת חוק אחת של אילטוב ויש הצעת חוק
שלי ושל מוטי יוגב שאומרת - - -

אחמד טיבי (הרשימה המשותפת):

מי הזויה יותר?

דוד ביטן (הליכוד):

שום דבר לא הזוי. ההזוי הוא שבכל שעה בלילה אתם יכולים לשגע את האנשים. יש
היום דרכים - - -

אחמד טיבי (הרשימה המשותפת):

אתה משגע מדינה שלמה, אתה באופן אישי, אתה מדבר עלינו, על מואזין? אתה
באופן אישי משגע מדינה שלמה.

דוד ביטן (הליכוד):

אנחנו בעד שלא יהיה רעש. החוק הזה אומר שבלילה, מ-23:00 עד הבוקר לא יהיה
בכלל.

מיקי לוי (יש עתיד):

איזה בוקר?

דוד ביטן (הליכוד):

02:00. ובשעות היום זה יהיה חצי מהרעש שמקובל היום. זאת אומרת, בגדול, זה
יוריד את מפלס הרעש, יאפשר להם עד 23:00 ויוריד את מפלס הרעש. דבר יותר
חשוב, זה נותן קנסות יותר גבוהים, כי היום אומרים: יש חוק, החוק של הקנסות,
אבל זה מצחיק, 750 שקל, מי יבוא עכשיו וייכנס לתוך אום אל-פחם כדי לתת קנס
למואזין שם, אלא אם כן מדובר ב-5,000 עד 10,000 שקל כדי שאפשר יהיה לבצע את
החוק באמת. זה הכול. זה כל השינויים שעשינו.

מיקי לוי (יש עתיד):

אבל באום אל-פחם זה מעיר את אום אל-פחם.

דוד ביטן (הליכוד):

זה גם מפריע לנוצרים, גם ליהודים.

שולי מועלם-רפאלי (הבית היהודי):

גם למוסלמים.

דוד ביטן (הליכוד):

גם למוסלמים זה מפריע, אז מה אתם רוצים? אני לא מבין. כולה מעבירים את זה
לוועדת חוקה ושם יושב בני בגין. בני בגין יושב שם ואנחנו מעבירים.

חיים ילין (יש עתיד):

זה שנטרלתם?

דוד ביטן (הליכוד):

לא חשוב, הנה, מעבירים.

היו"ר יואב קיש:

לא נטרלנו.

דוד ביטן (הליכוד):

מעבירים לכם את זה עם בני בגין. אני לא יודע מה הוא הולך להחליט.

חיים ילין (יש עתיד):

לא נטרלנו.

חיים ילין (יש עתיד):

לא? חוק הלאום לא נוטרל בכלל - - -

היו"ר יואב קיש:

מה הקשר? זה לא בוועדת חוקה.

חיים ילין (יש עתיד):

דמוקרטיה.

היו"ר יואב קיש:

טיבי, בבקשה.

אחמד טיבי (הרשימה המשותפת):

תודה רבה. עצם התזמון להביא את זה היום, גם אם מדובר - - -

היו"ר יואב קיש:

החוק לא נדון, רק מעבירים את זה לוועדה.

אחמד טיבי (הרשימה המשותפת):

אני קורא לך לסדר פעם ראשונה.

היו"ר יואב קיש:

אתה לא יכול לקרוא לי, אבל מה לעשות, אי אפשר לבוא בביקורת לא עניינית,
אחמד.

אחמד טיבי (הרשימה המשותפת):

אל תפריע לי כל הזמן. כל הזמן אתה מפריע לי.

היו"ר יואב קיש:

אי אפשר לבוא בביקורת לא עניינית.

אחמד טיבי (הרשימה המשותפת):

אבל תקשיב למה שאני אומר, אתה לא מקשיב אפילו.

היו"ר יואב קיש:

נו, בבקשה.

אחמד טיבי (הרשימה המשותפת):

חבורה של אינטליגנטיים. התזמון – היום יש שפיכות דמים ואתם שופכים שמן על
המדורה – התזמון הוא הזוי. אנחנו מתנגדים עקרונית. אתם יודעים מה העמדה
שלנו בקשר לחוק הזה, אמרנו שאנחנו נגד ושאתם מציתים אש, אמרנו את זה אז.
היום, ברור שמי שמביא את זה היום הוא פירומן, הוא רוצה להצית את השטח.

דוד ביטן (הליכוד):

זה סוף המושב, זו הסיבה.

אחמד טיבי (הרשימה המשותפת):

מה זה חשוב סוף המושב?

דוד ביטן (הליכוד):

סוף המושב – מעבירים.

אחמד טיבי (הרשימה המשותפת):

לפני שבועיים אמרתם שוועדת חוקה עמוסה, אי אפשר להעביר אליה כלום, לכם
הקמתם ועדה משותפת ואמרתם: אין דיונים בוועדת חוקה. פתאום יש זמן. אתם
רוצים להעביר חוק כל כך דרקוני, כל כך תוקפני, שגורם לתסיסה, להעביר דווקא
לוועדת חוקה. מה בוער לכם היום? מה בוער לכם היום? אתם יודעים מה? צריך
לשים מגלומטר בפרצוף שלכם כדי למנוע מכם להשתגע. זה המגלומטר היחידי.

חיים ילין (יש עתיד):

מגלומטר.

אחמד טיבי (הרשימה המשותפת):

מגלו – מגלומנים גם. לכן, אדוני היושב-ראש, תשקלו מחדש את השיגעון שלכם.
אתם דוחפים את כולם אל תהום עמוקה של שפיכות דמים.

דוד ביטן (הליכוד):

אתם דוחפים, הרי במכה יש גם כן מגנומטרים - - -

היו"ר יואב קיש:

בדיוק. לוקחים מגנומטר, לוקחים מואזין ולוקחים את זה למקומות פוליטיים.
אחמד, מספיק עם ההסתה הזו. מספיק עם ההסתה. מגנומטר זה לביטחון, אתם הלכתם
עם זה לנושא מדיני. חוצפה. חוצפה. מי שמסית – עושים פה שיח ענייני בוועדה
הזאת, אתה הולך ומסית, מדבר אתי על מגנומטרים, על מואזין. המדינה צריכה
להתנהל איך שאתה רוצה. יש גבול. יש גבול.

קריאות:

- - -

חיים ילין (יש עתיד):

מגלומטר – אתה יודע מה זה מגלומניה?

היו"ר יואב קיש:

אנחנו עוברים לדובר הבא.

דוד ביטן (הליכוד):

מוסלמים שמתפוצצים - - -

היו"ר יואב קיש:

אני רק רוצה לומר מילה אחת – לא ניתן להפוך שיח ענייני על מגלי מתכות
ששומרים על הביטחון של כולם, להפוך את זה עכשיו כאילו החוק הזה הוא בעייתי,
ממש לא. שולי, בבקשה.

אחמד טיבי (הרשימה המשותפת):

הווקף הוא הריבון, הווקף הוא הריבון.

יואל חסון (המחנה הציוני):

הוא לא הריבון. אחמד, עד לכאן, הווקף הוא לא הריבון - - -

אחמד טיבי (הרשימה המשותפת):

אני מדבר בשם הרשימה המשותפת.

מיקי לוי (יש עתיד):

הווקף אפילו לא פלסטיני, אחמד, הוא ירדני.

יואל חסון (המחנה הציוני):

שיהיה ברור.

מיקי לוי (יש עתיד):

הווקף ירדני.

יואל חסון (המחנה הציוני):

הווקף מקבל הוראות ממלך ירדן.

קריאות:

- - -

רוברט אילטוב (ישראל ביתנו):

יואל, הוא נסחף קצת, לא נורא.

יואל חסון (המחנה הציוני):

לפעמים אני מאזן אותו.

היו"ר יואב קיש:

תבדוק אם אוסאמה בחוץ, אני רוצה להחליף אותו עם טיבי, אחרת זה לא יגמר.

שולי מועלם-רפאלי (הבית היהודי):

מי שיש לו חמאה של הסתה על הראש, חבר הכנסת אחמד טיבי, כדאי שלא יצא לשמש.

אחמד טיבי (הרשימה המשותפת):

מי שמדברים – האנשים שניזונים מהדם. אם לא יהיה דם - - -

שולי מועלם-רפאלי (הבית היהודי):

אתם מסיתים כל הזמן.

יואל חסון (המחנה הציוני):

אתם חבורה של פשיסטים. אתם מוכנים להבעיר את ירושלים. את הרי רוצה להבעיר
את ירושלים. אם ירושלים לא בוערת את לא רגועה.

היו"ר יואב קיש:

יואל, מספיק. חברים, אי אפשר לנהל ככה את הדיון.

רוברט אילטוב (ישראל ביתנו):

אבל הווקף הוא הריבון בירושלים, לא ידעת?

היו"ר יואב קיש:

אי אפשר לנהל ככה דיון. אני הולך להחזיר את אוסאמה. תראה אם אוסאמה שם. אבל
טיבי, אם אתה ממשיך לצעוק אז אתה יוצא, מספיק. חברת הכנסת שולי מועלם בזכות
דיבור, בבקשה.

שולי מועלם-רפאלי (הבית היהודי):

אדוני, כל הצעקות וההסתה שמתמשכת לצערי גם אל תוך הכנסת על ידי חלק מחברי
הכנסת היא הרי לא נובעת מהעברה עכשיו של ההצעה לוועדת חוקה מוועדת הפנים.
יש פה התנגדות אמיתית של חברי הכנסת טיבי וסעדי, שבאופן די מפתיע ועושה
כאבי בטן מצטרפים אליה גם חברי כנסת אחרים, שכשחבר הכנסת טיבי אומר את
הדברים כהווייתם, פתאום יואל חסון אומר: רגע, לא, לזה אני לא מסכים. לזה
שהווקף הריבון על הר הבית, לזה אני לא מסכים.

יואל חסון (המחנה הציוני):

כי זה לא נכון. מה שלא נכון אני לא מסכים.

רויטל סויד (המחנה הציוני):

למה את מערבבת את הכול?

שולי מועלם-רפאלי (הבית היהודי):

כי הם ערבבו את הכול.

רוברט אילטוב (ישראל ביתנו):

רק לכם מותר לערבב את הכול.

רויטל סויד (המחנה הציוני):

לא, הם לא - - -

יואל חסון (המחנה הציוני):

אני, בניגוד אליך, אומר את האמת. אני אומר לציבור הישראלי את האמת. את רוצה
להבעיר את הר הבית, את רוצה לשנות את הסטטוס-קוו.

היו"ר יואב קיש:

לא שומעים ככה אף אחד. יואל, לא שומעים ככה אף אחד. שולי, נא לסיים.

דוד ביטן (הליכוד):

סך הכול שומרים על המוסלמים מעצמם, שומרים עליהם מעצמם.

מיקי לוי (יש עתיד):

זה שטויות.

שולי מועלם-רפאלי (הבית היהודי):

שאלת חוק המואזין ואיפה היא תדון היא לא הנקודה, הנקודה היא מי הריבון
במדינת ישראל ומי מקבל פה החלטות. יש אמירות ברורות שנאמרו בכנסת הזאת
ולצערי יש גם הסתה ברורה שנאמרת בכנסת הזאת. אני מצרה על דבר אחד גדול,
שחברי כנסת מתבלבלים ובשם היותם באופוזיציה מצטרפים להסתה, מצטרפים לכך
שבמקום דיון ענייני על מעבר של חוק מוועדה לוועדה - - -

חיים ילין (יש עתיד):

שולי, אם זה דיון ענייני זה צריך להיות בוועדת הפנים, את יודעת את זה. בגלל
שיו"ר ועדת פנים לא רוצה לטפל - - -

שולי מועלם-רפאלי (הבית היהודי):

אדוני חבר הכנסת ילין, כולנו הסכמנו שזה - - -

חיים ילין (יש עתיד):

ליכודניק לא מוכן לטפל בחוק ואת מאשימה את האופוזיציה. בשביל זה אנחנו פה.
את האמת את צריכה להגיד.

שולי מועלם-רפאלי (הבית היהודי):

מה זה קשור? כשהיו חוקים שלך שעברו בין ועדות, זה לא היה קשור - - -

היו"ר יואב קיש:

טוב, תודה, שולי.

קריאות:

- - -

יואל חסון (המחנה הציוני):

אדוני היושב-ראש, הריב ההזוי הזה בין הבית היהודי לבין הליכוד מטריף כאן
מדינה שלמה. הריב הזה בין הבית היהודי לליכוד מטריף פה את המדינה.

היו"ר יואב קיש:

יואל, אני קורא לך לסדר פעם ראשונה.

שולי מועלם-רפאלי (הבית היהודי):

חבר הכנסת יואל חסון, זה ריב בין מסיתים ללא מסיתים ואתה צריך להחליט איפה
אתה, האם אתה בצד ההסתה או בצד - - -

יואל חסון (המחנה הציוני):

אל תלמדי אותי איפה אני. מי את בכלל שתלמדי אותי איפה אני? מה את חושבת,
שאת מייצגת את הציונות?

שולי מועלם-רפאלי (הבית היהודי):

- - -

היו"ר יואב קיש:

שולי, אני קורא לסדר פעם שלישית. תוציאו את שולי החוצה. יואל, אתה גם בדרך
החוצה.

שולי מועלם-רפאלי (הבית היהודי):

אי אפשר ללכת עם אחמד טיבי רק כשנוח להם, פשוט אי אפשר.

(חברת הכנסת שולי מועלם-רפאלי הוצאה מאולם הוועדה.)

חיים ילין (יש עתיד):

אבל, שולי, את לא צודקת.

יואל חסון (המחנה הציוני):

אני הולך עם האמת, לא עם אחמד טיבי.

היו"ר יואב קיש:

יואל, מספיק. מוטי יוגב, בבקשה. מיקי לוי אחריו ולאחר מכן רויטל.

מרדכי יוגב (הבית היהודי):

אני מבקש להחזיר את הדיון ואת הבקשה למקום הענייני שלה. חוק הרעש, כשמו,
כבר במהלך למעלה משנתיים – גם חברי, חבר הכנסת רוברט אילטוב, וגם אני, עקב
פניה של אזרחים רבים, וככל שהוא נעשה יותר מפורסם כך גם האזרחים הערביים
היו אלה שפנו אלינו משלושה מקומות באופן מובהק, מבאר שבע, מכפר קאסם ומבית
חנינא, השמות אתנו והמכתבים אתנו, מתוך בקשה - - -

אוסאמה סעדי (הרשימה המשותפת):

כמה מכתבים? על מה אתה מדבר? איזה שטויות, נו, באמת. אזרחים ערביים פנו
אליכם להצעת החוק הזאת? אולי די עם השטויות האלה?

היו"ר יואב קיש:

אוסאמה, הכנסתי אותך שלא תפריע.

אוסאמה סעדי (הרשימה המשותפת):

איזה שטויות אלה, אזרחים ערביים מבית חנינא. זו פרובוקציה. אתה יודע מה?
שיביא את זה לפה, שיעלה את זה פה.

היו"ר יואב קיש:

אוסאמה, אתה רוצה שאני אוציא אותך? מספיק. מוטי, נא לסיים בבקשה.

מרדכי יוגב (הבית היהודי):

הוא בא להגן על שנתם של אזרחים ולכן גם שמחנו בשנתיים האלה, אני וחברי חבר
הכנסת ביטן, לצמצם אותו ככל שניתן רק לשעות הלילה, רק לשעות לפנות בוקר כדי
שהתלמידים לא יירדמו, הנהגים לא יירדמו על ההגה ולא אחרים. אין בשום מקום
בעולם, גם באירופה, ששישה אנשים הולכים להתפלל ועיר שלמה מתעוררת.

היו"ר יואב קיש:

הבנו, תודה. מיקי, בבקשה.

מיקי לוי (יש עתיד):

החוק הזה, אדוני, מיותר לחלוטין מכיוון שיש חוקי רעש שנתונים לאכיפה.

היו"ר יואב קיש:

בסדר, אבל הכנסת הצביעה בעדו.

מיקי לוי (יש עתיד):

בסדר, אבל מותר לי להגיד מה שאני רוצה. החוק הזה מיותר לחלוטין מכיוון שיש
את חוקי הרעש שלא נאכפים על ידי המשרד לאיכות הסביבה ועל ידי משטרת ישראל.
מה תעשו? תשלחו לבית איכסא שני גדודי צנחנים כדי להוריד את הרמקול מהמסגד
כאשר זה יקרה? יותר חשוב - - -

דוד ביטן (הליכוד):

תמיד בהתחלה יש מלחמות ואז זה מסתדר. כמה זמן יפגינו? כמה זמן? בסוף גם הם
יתעייפו.

מיקי לוי (יש עתיד):

יותר חשוב, דוד ביטן, כשאתה יורד לכביש ירושלים-תל אביב, תסתכל ימינה על
הבתים הבלתי חוקיים בבית איכסא שמאיימים על רכבת שיורדת לתל אביב. אף אחד
מכם לא פתח את הפה על העניין הזה, שיעיפו תול"ר או אר.פי.ג'י.

היו"ר יואב קיש:

תודה. הדוברת האחרונה, רויטל סויד.

דוד ביטן (הליכוד):

כולם יתעייפו מהפגנות, גם אתם.

רויטל סויד (המחנה הציוני):

אחמד, אני לא מקבלת את הדברים שלך, לא לגבי הריבון ולא מי ריבון בהר הבית.

אחמד טיבי (הרשימה המשותפת):

אנחנו חלוקים, בסדר.

יואל חסון (המחנה הציוני):

גם אני חלוק אתך על זה.

רויטל סויד (המחנה הציוני):

אנחנו חלוקים על זה וזה שיהיה ברור. הפופוליזם של חברתי פה שישבה, שניסתה
באיזושהי דרך לקחת דיון ענייני על העברה של חוק מוועדת הפנים לוועדת
חוקה - - -

היו"ר יואב קיש:

אבל זה מה שעשו החברים מהמשותפת.

רויטל סויד (המחנה הציוני):

אז מה? לא אנחנו.

מיקי לוי (יש עתיד):

היא אומרת את דעתה.

רויטל סויד (המחנה הציוני):

לא אני, לא חברי חבר הכנסת יואל חסון, לא חבר הכנסת מיקי לוי, לא חבר הכנסת
חיים ילין, וגם לא מוטי יוגב, דרך אגב. לבוא ולקחת פה בדברי הסתה ולצבוע את
האופוזיציה כמי שתומכת באיזושהי דרך בדברים שנאמרו פה לגבי הר הבית – אני
אומרת את זה פה לעיני המצלמות שצילמו את זה: לא ליפול בפח הזה בשום דרך
וצורה שהיא. הדיון כרגע הוא ענייני, האם לקחת הצעת חוק שאמורה להיות נדונה
בוועדת הפנים ולהעביר אותה לוועדת חוקה וזאת כל השאלה, כאשר אין שום הסבר
מניח את הדעת להעביר הצעת חוק שכל מהותה בוועדת הפנים, להעביר לוועדת חוקה.
אין סיבה לעשות את זה.

בשולי הדברים – ואולי זה לא שולי הדברים, זה אולי אפילו מהות הדברים - מה
היה עכשיו כל כך דחוף להביא את החוק הזה, שממלא לא ידונו בו במושב הזה
וידונו בו רק אחרי החגים? מה היה כל כך חשוב לקיים את הישיבה הזו היום?
איפה יש פה מנהיגות אחראית? איפה יש פה חברי כנסת שמה שחשוב להם עכשיו זה
להרגיע את הרוחות, שמה שחשוב להם עכשיו זה שהר הבית לא יבער, שמה שחשוב להם
עכשיו זה באמת שלא תהיה מתיחות, לא רק בירושלים, לא רק בהר הבית, אלא בכל
המזרח התיכון? לא נדון בחוק הזה במושב הזה, מה היה כל כך חשוב להעלות את
הדיון הזה היום? מה קרה?

חיים ילין (יש עתיד):

יואב, מתי פריימריז בליכוד?

היו"ר יואב קיש:

מה קשור? מתי הבחירות? זה יהיה חודש לפני הבחירות.

רויטל סויד (המחנה הציוני):

אי אפשר היה לדון עליו בנובמבר? אולי בנובמבר ועדת הפנים תהיה יותר פנויה?
אולי בנובמבר דברים שיתנו?

רוברט אילטוב (ישראל ביתנו):

לא הגזמת בכלל, באמת לא הגזמת.

רויטל סויד (המחנה הציוני):

לכן, אני מציעה לחברים להסיר את זה מסדר-היום. לא צריך להצביע על זה עכשיו.
עם כל הכבוד, חוק המואזין יכול וצריך להיות נדון בוועדת הפנים, ואם יש
עכשיו לחץ אפשר לדון בזה גם ביום הראשון של המושב הבא. מנהיגות אחראית.

היו"ר יואב קיש:

תודה רבה. אני רוצה לענות לרויטל. רויטל, ראשית, אני מצטער, זה לא עניין של
פופוליזם ולא עניין של לעשות דווקא - - -

רויטל סויד (המחנה הציוני):

הפופוליזם היה על הדברים שניסו להגיד עלינו, שאנחנו מצטרפים להסתה, לא
עליך. אני שואלת: למה אנחנו לא מנהיגים אחראיים ולא מעלים את זה היום? מה
אתה צריך את הכותרות עכשיו?

היו"ר יואב קיש:

אין שום כותרות - - -

רויטל סויד (המחנה הציוני):

ועוד איך שיהיו כותרות.

היו"ר יואב קיש:

והאמת שעד שלא ראיתי פה את ההתלהמות לא הבנתי שהולכות להיות פה כותרות.

חיים ילין (יש עתיד):

יואב, אתה תמים? אתה תמים? וואי, את זה לא ידעתי. לא ידעתי. לא הבנתי את
זה.

היו"ר יואב קיש:

אני אספר לך, אתה רוצה לשמוע?

חיים ילין (יש עתיד):

אבל, אדוני, אתה יכול להגיד: טעיתי ואני דוחה את הדיון.

היו"ר יואב קיש:

לא. מה זה "טעיתי"? א', לא הערכתי. שני דברים: אנחנו הרי לא דנים פה על
החוק עצמו, יש פה בקשה להעביר את זה מוועדה לוועדה, הגיעו להסכמות. עשינו
היום ניקוי שולחן, את כל ההצעות שמנו, באמת הכול, ואני אומר לך שבעניין
הזה - - -

רויטל סויד (המחנה הציוני):

יואב, אני בטוחה שלא היתה לך כוונה - - -

היו"ר יואב קיש:

עכשיו לגופו של עניין, עזוב רגע איך הגענו לפה. אני אומר, אני לא אכנע
ללחצים לא רלוונטיים. בסופו של דבר, הוועדה הזאת תעבוד והדברים האלה הם
לחצים לא רלוונטיים שנובעים לדוגמה – זה כמו הלחץ על הסרת המגנומטרים, הרי
לכולנו ברור, לא לכולנו, רובנו חושבים, שמגנומטרים זה דבר פשוט, צורך לטובת
שמירה על הביטחון בהר הבית.

מיקי לוי (יש עתיד):

צר לי, אינכם מכירים את ההר. זה לא הדיון, אם אתה רוצה אני אגיד לך בדיוק,
חייתי שם 20 שנה.

היו"ר יואב קיש:

בסדר, נכון, לא בא ומתווכח אתך על זה. אני רק אומר שכשהחליטו על הצבת
המגנומטרים אף אחד לא בא להגיד שיש פה אמירה מדינית, יש פה אמירה מקצועית.
אותו דבר בעניין הזה.

מיקי לוי (יש עתיד):

ממש לא.

היו"ר יואב קיש:

הולכים לעשות פה מהלך מקצועי לחלוטין, אני לא הולך לעשות - - -

חיים ילין (יש עתיד):

בוא תסביר לי איך, איך, יואב, איך, כאשר חוק רעש מפוקח על ידי הגנת הסביבה
שזה ועדת הפנים? בוא תסביר. מותר לך לבוא ולהגיד: זה עניין פוליטי ואנחנו
מעבירים לחוקה, זה בסדר, תגיד את האמת.

מיקי לוי (יש עתיד):

יואב, נראה לי שיש לך זמן, אתה יכול לתת לי אישור להסביר לכם על
המגנומטרים? אני אסביר לכם ברצון כמה טיפשות יש בזה.

היו"ר יואב קיש:

אני אומר עוד פעם, הנושא הזה הוא נושא מקצועי, אנחנו לא מחפשים לעשות פה
שום מהלך - - -

חיים ילין (יש עתיד):

מקצועי – זה נשאר בהגנת הסביבה, יואב.

היו"ר יואב קיש:

לא נכון.

חיים ילין (יש עתיד):

כן, הם אחראיים על זה.

היו"ר יואב קיש:

יש לנו העברות מוועדה לוועדה בהרבה מקרים שבהם - - -

מיקי לוי (יש עתיד):

יואב, נראה לי שיש לך זמן אז אולי אני אתן הרצאה של ארבע דקות על
המגנומטרים, כמה טיפשות יש בצעד הזה, כמה חוסר תועלת יש בצעד הזה.

חיים ילין (יש עתיד):

יואב, מותר לך לבוא ולהגיד: אוקיי, סטופ, אנחנו מורידים את זה.

היו"ר יואב קיש:

אני מעלה להצבעה את העברה של הצעת חוק של מוטי יוגב ורוברט אילטוב להעברה
לוועדת חוקה. מי שבעד שירים את ידו. מי נגד?

הצבעה

בעד – 8

נגד – 5

נמנעים – אין

הבקשה להעביר את הצעת חוק למניעת מפגעים (תיקון – מניעת רעש ממערכת כריזה
בבית תפילה), התשע"ז-2016, (פ/3590/20), והצעת חוק למניעת מפגעים (תיקון –
איסור שימוש במערכת כריזה בבתי תפילה), התשע"ו-2015, (פ/2316/20), מוועדת
הפנים והגנת הסביבה לדיון בוועדת החוקה, חוק ומשפט נתקבלה.

היו"ר יואב קיש:

8 בעד, 5 נגד, ההצעה התקבלה.

יואל חסון (המחנה הציוני):

רביזיה.

אחמד טיבי (הרשימה המשותפת):

רביזיה.

רויטל סויד (המחנה הציוני):

רגע, יש הצהרה של ביטן שלא יהיו דיונים בפגרה.

דוד ביטן (הליכוד):

אם זה בהסכמה החוק הזה יהיה רק במושב הבא.

היו"ר יואב קיש:

ביטן, רק אם הם מסירים את הרביזיה.

דוד ביטן (הליכוד):

תסירו. תנו לי רגע להגיד משהו: אנחנו, רק בגלל ניקוי שולחן, מעבירים את זה
עכשיו ועדה כי דודי אמר שאין לו זמן. זו המציאות, לא משהו אחר. אתם חושבים
שיש לנו מאחורה – לא, כלום, ההפך, אני לא רוצה את זה בוועדת חוקה בגלל בני
בגין.

חיים ילין (יש עתיד):

אז תדחה את זה. ביטן, תדחה את זה למושב הבא, כשיירגעו הרוחות.

דוד ביטן (הליכוד):

אני אומר במפורש: לא יהיה דיון בנושאים האלה בפגרה, רק אחרי הפגרה. זה
הכול.

מרדכי יוגב (הבית היהודי):

מקובל גם עלינו כמגישים.

היו"ר יואב קיש:

רק אם הוא מסיר את הרביזיה, אחרת אני לא דופק חשבון. הסרת את הרביזיה?

יואל חסון (המחנה הציוני):

שיבוא יושב-ראש ועדת חוקה, שיגיד את זה יושב-ראש ועדת חוקה.

היו"ר יואב קיש:

טיבי, תחליטו, אתם מסירים את הרביזיה? אם לא זה לא תקף. אם אתם שמים רביזיה
זה לא תקף, תחליטו. טיבי ויואל, אתם מסירים?

רויטל סויד (המחנה הציוני):

כן, אבל אין דיונים בפגרה.

מיקי לוי (יש עתיד):

אוקיי, מסירים.

היו"ר יואב קיש:

אין רביזיה, בסדר.

אחמד טיבי (הרשימה המשותפת):

עד אחרי הצוללות, עד שתתבהר התמונה.

היו"ר יואב קיש:

ביטן, צריך הצבעה במליאה על העברה מוועדה לוועדה.

4. הצעת חוק החברות הממשלתיות (תיקון – כשירות לכהונה כדירקטור בחברה
ממשלתית), התשע"ו-2016 (פ/3158/20), הצעת חה"כ דוד ביטן.

היו"ר יואב קיש:

אנחנו ממשיכים עם הצעת חוק החברות הממשלתיות (תיקון – כשירות לכהונה
כדירקטור בחברה ממשלתית), התשע"ו-2016 (פ/3158/20). ביטן, איפה אתה רוצה את
הדירקטורים?

דוד ביטן (הליכוד):

חוקה.

היו"ר יואב קיש:

אני מעלה להצבעה את הצעת חוק החברות הממשלתיות, הצעת חבר הכנסת ביטן,
(פ/3158/20). מי שבעד שירים את ידו. מי נגד? מי נמנע?

הצבעה

בעד – פה אחד

ההצעה להעביר את הצעת חוק החברות הממשלתיות (תיקון – כשירות לכהונה
כדירקטור בחברה ממשלתית), התשע"ו-2016 (פ/3158/20), לוועדת החוקה, חוק
ומשפט התקבלה.

היו"ר יואב קיש:

ההצעה התקבלה.

7.הצעת חוק יסוד: ירושלים בירת ישראל (תיקון – רוב מיוחס) (פ/4346/20),
הצעת חה"כ שולי מועלם-רפאלי.

היו"ר יואב קיש:

סעיף 7. הצעת חוק יסוד: ירושלים בירת ישראל (תיקון – רוב מיוחס)
(פ/4346/20), הצעת חה"כ שולי מועלם-רפאלי. שולי, בבקשה.

שולי מועלם-רפאלי (הבית היהודי):

אנחנו מבקשים שהיא תעבור לוועדת חוקה.

היו"ר יואב קיש:

יואל חסון, בבקשה.

יואל חסון (המחנה הציוני):

בעיני, התעסקות בהצעת החוק הזאת לא שונה מההתעסקות של החוק הקודם וצריך
להגיד משהו על הצעת החוק הזאת. כל מטרת הצעת החוק הזאת היא פופוליזם,
פריימריז ותו לא. אם חברת הכנסת היתה חרדה באמת לעתידה של ירושלים היא היתה
מניחה הצעת חוק לשמירת ירושלים יהודית ולניתוק מוניציפאלי של הכפרים שחוברו
לירושלים - - -

היו"ר יואב קיש:

זה ירושלים רבתי.

יואל חסון (המחנה הציוני):

לא, זה לא ירושלים רבתי, לא יחברו עכשיו כל מיני ערים יהודיות שלא קשורות
לירושלים כדי ליצור דמוגרפיה מזויפת. הרי זו דמוגרפיה מזויפת. הפתרון
האמיתי שצריך – ואז היינו תומכים בזה בחפץ לב - - -

היו"ר יואב קיש:

אז אתה בעד חלוקת ירושלים, זה מה שאתה מציע?

יואל חסון (המחנה הציוני):

ממש לא, אם תיתן לי לסיים, אל תתרגם אותי ואל תפרשן אותי - - -

היו"ר יואב קיש:

אני מנסה להבין, אני שואל.

יואל חסון (המחנה הציוני):

אתה מבין יותר טוב מכולם, אתה בחור חכם. בכל אופן, אני אומר, הדברים הם
ברורים, אם היו רוצים פה באמת לשמור על ירושלים מאוחדת, שהמקומות הקדושים
הם תחת ריבונות ישראלית וירושלים שאוחדה בששת הימים, ירושלים הישראלית עם
ירושלים הירדנית, סילוואן היתה בתוך ועוד כפרים אחרים. כל הכפרים האחרים
שחוברו אחר כך, מעולם לא היו בירושלים הירדנית ולכן הם לא חלק מרושלים
המאוחדת. חיברו אותם אחר כך ויצרו סכנה דמוגרפית אמיתית לקיומה של ירושלים.
אז באו אנשים, כמו חברת הכנסת מועלם, ורוצים לזייף ולעבוד על הציבור, שהם
יצרפו עכשיו כל מיני ערים יהודיות מסביב ויצרו איזה משהו מוזר שנקרא
ירושלים רבתי, כדי מוניציפלית או דמוגרפית לעבוד על כולם.

מיקי לוי (יש עתיד):

זה לא החוק, הם לא מציעים את מעלה אדומים.

שולי מועלם-רפאלי (הבית היהודי):

אתה מערבב בין שני חוקים.

יואל חסון (המחנה הציוני):

אני מערבב את כל החוקים ביחד כי כל החוקים שלכם נראים אותו דבר, המטרות
שלהם פופוליסטיות ופריימריסטיות, זה הכול. אני אומר שצריכה לבוא לכנסת –
ועוד תבוא לכנסת – הצעת חוק להגדרת ירושלים המוניציפלית בריבונות מדינת
ישראל ושמירה עליה כיהודית. אני רוצה לחשוב, ותחשבו אתי, על סיטואציה שבה
בכפרים הפלסטינים יחליטו לדוגמה להצביע בבחירות המוניציפאליות הבאות
לירושלים. אתם יודעים איזה אסון עלול לבוא לעלינו ואיך תראה מועצת העיר
ירושלים? אז אני אומר לכם, הצעות חוק כאלה מזיקות לירושלים, פוגעות באחיזה
שלנו על ירושלים, הן פופוליסטיות ולא שוות שום דבר.

היו"ר יואב קיש:

בבקשה.

מיקי לוי (יש עתיד):

החוק הזה, אדוני, מיותר לחלוטין ולו מהסיבה הפשוטה – כשאתה מדבר על ביטולו
של החוק עם 61 קולות, הוא מחליש את כל הנושא. אז מה הפופוליסטיות בכל
העניין הזה? הרי משאל עם הוא הרבה יותר חזק בעניינה של ירושלים, אז מה
ההיגיון לבוא ולהגיד: שינויים 80, אבל ביטולו של החוק 61, רוב יחסי? אין
היגיון בזה. זה פופוליסטי לחלוטין, מיותר ולא רצוי.

שולי מועלם-רפאלי (הבית היהודי):

"די, מושחתים נמאסתם" שכחת להגיד.

מיקי לוי (יש עתיד):

שולי, אם את רוצה להכניס כל דבר פוליטי לכל דיון את יכולה למצוא אותי נאבק
בך.

שולי מועלם-רפאלי (הבית היהודי):

אתה עושה את זה.

מיקי לוי (יש עתיד):

אני קונה מלחמות בכסף.

שולי מועלם-רפאלי (הבית היהודי):

זה ברור, אין לי ספק שזה בכסף.

מיקי לוי (יש עתיד):

ואם את רוצה, אני אתן לך גם כמה הרצאות על המגנומטרים.

שולי מועלם-רפאלי (הבית היהודי):

בעניין הזה, אדוני, אני סומכת על המקצועיות שלך לעילא ולעילא. אינני
מתיימרת.

היו"ר יואב קיש:

אוסאמה, בבקשה.

אוסאמה סעדי (הרשימה המשותפת):

אדוני היושב-ראש, אני חושב שמה שעושים היום לקראת סוף המושב הזה – גם
מביאים לפה ורוצים לקדם את חוק המואזין, גם עכשיו - - -

היו"ר יואב קיש:

אמרנו שלא נקדם בפגרה.

רוברט אילטוב (ישראל ביתנו):

כבר קידמנו אותו.

אוסאמה סעדי (הרשימה המשותפת):

גם עכשיו חוק יסוד: ירושלים. אני אומר לכם, ירושלים המזרחית היא שטח כבוש
ולא יעזור לכם עם כל החוקים האלה - - -

היו"ר יואב קיש:

לתפיסתך כל ארץ ישראל היא שטח כבוש.

אוסאמה סעדי (הרשימה המשותפת):

לא. החוק הבינלאומי הוא שחל בירושלים המזרחית וחוקים אלה הם סותרים ובניגוד
למשפט הבינלאומי. לא יכול להיות שמסגד אל-אקצה יישאר סגור עם כל מיני
תחבולות של מגנומטרים ומצלמות - - -

היו"ר יואב קיש:

הוא פתוח.

שולי מועלם-רפאלי (הבית היהודי):

הר הבית.

אוסאמה סעדי (הרשימה המשותפת):

העם הפלסטיני - - -

רוברט אילטוב (ישראל ביתנו):

מה יש להם להסתיר?

היו"ר יואב קיש:

טוב, את הדיון הזה סיימנו, אני לא רוצה להתחיל את הוויכוח.

שולי מועלם-רפאלי (הבית היהודי):

מה יש להסתיר? מי שעולה להתפלל, פולחן דתי, מה יש לו להסתיר?

היו"ר יואב קיש:

שולי, לא להפריע.

אוסאמה סעדי (הרשימה המשותפת):

הכנסת לא יכולה להצביע על חוקים - - -

היו"ר יואב קיש:

אוסאמה, נתתי לך לא בשביל להתחיל לחמם.

רוברט אילטוב (ישראל ביתנו):

אתם הולכים להתפלל, מה יש להסתיר?

יואל חסון (המחנה הציוני):

חברת הכנסת מועלם תפקיר את הביטחון של המדינה הזאת בשביל עוד כמה קולות
בפריימריז של המפלגה המסוכנת ביותר בכנסת ישראל, שלצערי קוראים לה הבית
היהודי.

שולי מועלם-רפאלי (הבית היהודי):

ברור.

היו"ר יואב קיש:

תודה. אני מעלה להצבעה הצעת חוק יסוד: ירושלים בירת ישראל, (פ/4346/20),
לוועדת חוקה. מי שבעד שירים את ידו.

יואל חסון (המחנה הציוני):

כל קשר בינכם לבין יהדות מקרי בהחלט.

היו"ר יואב קיש:

מי נגד?

הצבעה

בעד – 6

נגד – 4

נמנעים – אין

ההצעה להעביר את הצעת חוק יסוד: ירושלים בירת ישראל (תיקון – רוב מיוחס)
(פ/4346/20), לוועדת החוקה, חוק ומשפט נתקבלה.

היו"ר יואב קיש:

6 בעד, 4 נגד, ההצעה נתקבלה.

יואל חסון (המחנה הציוני):

רביזיה.

היו"ר יואב קיש:

ב-11:35 רביזיה.

2. הצעת חוק חסימת גישה לקווי טלפון המשמשים לפרסום ומסירת מידע בדבר זנות,
התשע"ז-2017 (פ/3728/20), הצעת חה"כ מרב מיכאלי.

3. הצעת חוק חסימת גישה של קו טלפון של ספק שירותי מין, התשע"ז-2017
(פ/3729/20), הצעת חה"כ יוליה מלינובסקי.

היו"ר יואב קיש:

סעיף ג'2: הצעת חוק חסימת גישה לקווי טלפון המשמשים לפרסום ומסירת מידע
בדבר זנות, התשע"ז-2017 (פ/3728/20), של חבת הכנסת מרב מיכאלי, יחד עם הצעת
חוק חסימת גישה של קו טלפון של ספק שירותי מין, התשע"ז-2017 (פ/3729/20),
של חברת הכנסת יוליה מלינובסקי. בבקשה, מרב.

מרב מיכאלי (המחנה הציוני):

רצינו להעביר את זה לוועדה למעמד האישה אבל הסכמנו להעביר לוועדת חוקה אז
אין ויכוח.

היו"ר יואב קיש:

אז יש הסכמות לוועדת חוקה. אני מעלה להצבעה את שתי ההצעות האלה, העברה
לוועדת חוקה. מי בעד?

הצבעה

בעד – פה אחד

הבקשה להעביר את הצעת חוק חסימת גישה לקווי טלפון המשמשים לפרסום ומסירת
מידע בדבר זנות, התשע"ז-2017 (פ/3728/20), והצעת חוק חסימת גישה של קו
טלפון של ספק שירותי מין, התשע"ז-2017 (פ/3729/20), לוועדת החוקה חוק ומשפט
נתקבלה.

היו"ר יואב קיש:

פה אחד. ההצעה התקבלה.

מרב מיכאלי (המחנה הציוני):

תודה רבה, אדוני.

5. הצעת חוק הבנקאות (שירות ללקוח) (תיקון – דחיית מועד פירעון של הלוואה
לדיור ללקוח מובטל), התשע"ו-2016 (פ/3291/20), הצעת חה"כ רועי פולקמן.

היו"ר יואב קיש:

אנחנו עוברים לסעיף ג'5: הצעת חוק הבנקאות (שירות ללקוח) (תיקון – דחיית
מועד פירעון של הלוואה לדיור ללקוח מובטל), התשע"ו-2016 (פ/3291/20), הצעת
חבר הכנסת רועי פולקמן, להעביר לוועדת הכלכלה. מישהו התנגד? למה זה נתקע?

שולי מועלם-רפאלי (הבית היהודי):

זה סתם נהיה מודרני, טרנדי, במליאה שכל אחד צועק משהו אחר.

היו"ר יואב קיש:

אני חושב שנשמע לוועדה המיוחדת. מישהו אמר, אני לא יודע. פולקמן זה קשור?

רועי פולקמן (כולנו):

לא, משכנתאות זה כלכלה.

רחל עזריה (כולנו):

אתה ביקשת שזה יהיה ברפורמות, לי אין עניין שזה יהיה אצלי.

רועי פולקמן (כולנו):

נכון כי אז דיברנו - - -

היו"ר יואב קיש:

טוב, יש פה הסכמות על ועדת הכלכלה. אני מעלה להצבעה את הצעת חוק הבנקאות,
(פ/3291/20), של חבר הכנסת רועי פולקמן לוועדת הכלכלה. מי בעד?

הצבעה

בעד – פה אחד

הבקשה להעביר את חוק הבנקאות (שירות ללקוח) (תיקון – דחיית מועד פירעון של
הלוואה לדיור ללקוח מובטל), התשע"ו-2016 (פ/3291/20), לוועדת הכלכלה
התקבלה.

היו"ר יואב קיש:

פה אחד. ההצעה התקבלה.

רחל עזריה (כולנו):

רביזיה.

היו"ר יואב קיש:

טוב, אז אנחנו קובעים ב-11:35 רביזיה על זה.

רוברט אילטוב (ישראל ביתנו):

אתם יושבים ישיבות סיעה?

רחל עזריה (כולנו):

נגמרו ישיבות הסיעה אצלנו כנראה.

היו"ר יואב קיש:

הבנתי. האופוזיציה לא צריכה לעשות רביזיה, הקואליציה עושה רביזיות. אתם
רוצים חמש דקות ישיבה סיעתית?

רועי פולקמן (כולנו):

הכול בסדר.

6. הצעת חוק הודעה מוקדמת לפיטורים ולהתפטרות (תיקון – הודעה מוקדמת במקרה
של פטירת המעסיק או העובד), התשע"ז-2017 (פ/3456/20), הצעת חה"כ שולי
מועלם-רפאלי.

היו"ר יואב קיש:

ג'6: הצעת חוק הודעה מוקדמת לפיטורים ולהתפטרות (תיקון – הודעה מוקדמת
במקרה של פטירת המעסיק או העובד), התשע"ז-2017 (פ/3456/20), של חברת הכנסת
שולי מועלם-רפאלי. לאן את רוצה שזה יגיע?

שולי מועלם-רפאלי (הבית היהודי):

לוועדה המיוחדת לצדק חברתי ושוויון חלוקתי.

היו"ר יואב קיש:

יש הסכמות? מיקי בעד?

שולי מועלם-רפאלי (הבית היהודי):

כן.

ארבל אסטרחן:

זו ועדת עבודה.

היו"ר יואב קיש:

מה אמר אלאלוף?

רועי פולקמן (כולנו):

שאלה טובה.

שולי מועלם-רפאלי (הבית היהודי):

תבדוק את זה כי אני הבנתי - - -

היו"ר יואב קיש:

אנחנו נעביר, מקסימום יגידו רביזיה.

רועי פולקמן (כולנו):

לא, אפשר לבדוק אותו?

שולי מועלם-רפאלי (הבית היהודי):

כן, אני יכולה ללכת לבדוק אותו.

רועי פולקמן (כולנו):

אפשר לחכות דקה כדי שזה יהיה בתיאום?

שולי מועלם-רפאלי (הבית היהודי):

ברור, אני גם לא רוצה לפעול בניגוד לעמדתו של אלאלוף.

היו"ר יואב קיש:

בסדר, נחכה עם זה. שולי, מחכים עם זה.

8. הצעת חוק המפלגות (תיקון – מימון בחירות מקדימות למועמד שהוא נבחר
הציבור), התשע"ז-2017 (פ/3796/20), הצעת חה"כ דוד אמסלם.

היו"ר יואב קיש:

אני עובר להצעה מס' ג'8: הצעת חוק המפלגות (תיקון – מימון בחירות מקדימות
למועמד שהוא נבחר הציבור), התשע"ז-2017 (פ/3796/20), הצעת חבר הכנסת דוד
אמסלם. דודי דיבר אתי בעניין הזה, אמר לי שלצערו הוא לא יוכל להגיע, הסביר
לי את נושא חוק המפלגות (תיקון – מימון בחירות מקדימות למועמד שהוא נבחר
הציבור). מישהו רוצה להתייחס?

יואל חסון (המחנה הציוני):

לאן הוא רוצה להעביר את זה?

היו"ר יואב קיש:

לפנים.

יואל חסון (המחנה הציוני):

אני רוצה להתייחס לזה. קודם כל, אדוני, אני לא מבין מה זה "דיבר אתך" –
כשהח"כ לא נוכח אי אפשר לקדם את החוק. או יש לך כללים ברורים לכולם או שיש
לך כללים לחברים.

היו"ר יואב קיש:

בעקרון, כמו שאמרת, כשח"כ לא פה אני לא דן. כשח"כ מתקשר אלי בבוקר – ולא רק
אם הוא יושב-ראש ועדה – ואומר לי שיש סיבה טובה למה הוא לא מגיע, מסביר לי
את העניין ובנוסף גם מדובר בנושא שאין עליו חילוקי דעות, יש הסכמות בינו
ליו"ר ועדת חוקה, אז במקרים האלה אני מוכן לעשות את זה, לחרוג ממנהגי, ואני
עושה את זה לא פעם אחת, גם לא רק עם דודי. ממה שאמר לי דודי יש הסכמה.

יואל חסון (המחנה הציוני):

איך יודעים שזה נכון? בדקת את זה שסלומינסקי מסכים?

היו"ר יואב קיש:

אפשר לבדוק את זה גם כן, יצאתי מהנחה שכן.

ארבל אסטרחן:

צריך רק לומר שנושא הפריימריז נדון מאז ומעולם בוועדת חוקה.

היו"ר יואב קיש:

היועץ המשפטי, יש הסכמה?

גור בליי:

ניסן אמר שהוא לא מתנגד.

היו"ר יואב קיש:

לא מתנגד, בסדר, זה ההסכמות היום. זה הרי לא הסכמות של: "כן, אני רוצה שזה
יהיה אצלו", זה "לא מתנגד". אז בדקנו. אתה רוצה להתייחס עוד?

יואל חסון (המחנה הציוני):

תראו, כל החוק הזה הוא חוק מאוד מאוד מאוד לא פשוט ומאתגר מאוד את המערכת
החוקתית של מדינת ישראל. זה ממש משנה מציאות ומשנה מצב. אני בכלל לא יודע
אם יצליחו בכלל ליצור מנגנון, גם אם נחשוב רגע בראש חיובי, כי יש צדדים
חיוביים בחוק הזה, ברעיון לנתק את בעלי ההון כתורמים לחברי הכנסת, ויש בזה
לפעמים מכשולים ובעיות. מול המכשולים שהחוק הזה מעלה אני לא יודע כבר איזה
מכשול עדיף, לא יודע, אני באמת בספק. אני לא יודע איזה כלים יש לוועדת
הפנים מהניסיון הארגוני שלהם לטפל בחוק כזה, חוק שהוא מאוד מאוד כבד מבחינה
חוקתית. לכן אני חושב שלהזיז את זה לוועדת הפנים – אם כבר דנים בחוק כזה,
עם המורכבות שבו, הייתי מציע הצעת פשרה, אולי עדיף איזו ועדה מיוחדת לצורך
העניין, מחוברת.

רועי פולקמן (כולנו):

עם איזו ועדה?

יואל חסון (המחנה הציוני):

עם ועדת החוקה, ועדת הפנים עם ועדת החוקה.

ארבל אסטרחן:

זה ועדת חוקה, כל הפריימריז נדון בוועדת חוקה באופן מעמיק.

יואל חסון (המחנה הציוני):

יש להם זיכרון ארגוני בהקשר הזה.

רועי פולקמן (כולנו):

אז למה באמת זה הגיע לוועדת הפנים?

ארבל אסטרחן:

זו הצעה של חבר הכנסת אמסלם.

יואל חסון (המחנה הציוני):

אז הוא רוצה את זה אצלו. חבר'ה, זה גם עניין שצריך להעלות אותו – עניין
שיושב-ראש ועדה מנצל את סמכותו כדי לדון בהצעת חוק שלו. יש בזה גם משהו
שהוא קצת מראית עין שלא הייתי מקל בה ראש. לא הייתי מקל בה ראש. אז כל אחד
עכשיו שהוא יושב-ראש ועדה, מביא חוקים לא רלוונטיים אליו כי זה נוח לו, כי
אז הוא יקדם את זה בקצב שנוח לו. התקדים הזה שבו יושב-ראש ועדה מנצל את זה
שהוא יושב-ראש ועדה כדי להעביר חוק שלו אליו זה תקדים מאוד מאוד בעייתי כי
זה עלול גם להביא למצב של דיון ציבורי חסר כי הוא יקדם את זה במהירות
שמעניינת אותו, לא בטוח שהוא ייתן את הדיון הציבורי הפתוח הרלוונטי שנדרש,
אין את הניסיון המקצועי של הוועדה לדון בחוק מורכב מהעניין הזה, וכמו
שראית, גם האופוזיציה היתה מאוד עניינית לגבי החוק הזה בדיון במליאה.

היו"ר יואב קיש:

אני מניח שגם בוועדת הפנים יהיו עניינים בחוק הזה.

יואל חסון (המחנה הציוני):

אנחנו נהיה עניינים עד גבול מסוים, אבל אם נראה שהיושב-ראש מנצל את סמכותו
כיו"ר ומקדם את החוק בלי לשים לב לאף אחד, בלי לקיים דיון ציבורי אמיתי
פתוח, בלי לבדוק את כל העניינים, בלי השימוש ביכולות המקצועיות של ועדת
חוקה, לכן אני - - -

היו"ר יואב קיש:

לא, זה יהיה.

יואל חסון (המחנה הציוני):

להעביר לוועדת הפנים לגמרי זו טעות ואני אתנגד לזה בכל הכוח, אבל אם תציעו
הצעת פשרה של ועדה משותפת של ועדת החוקה ושל ועדת הפנים בעניין הזה, זו
איזושהי פשרה שאפשר לחיות אתה, אבל ועדת הפנים לא.

רועי פולקמן (כולנו):

יש בזה משהו, זה חוק רגיש, אין ספק.

גור בליי:

דיברתי עכשיו עם יו"ר ועדת חוקה, היו"ר לא מתנגד להעברה. אני חייב להגיד
שכעניין משפטי, כיועץ משפטי, אני חושב שברור שוועדת חוקה היא הוועדה
המתאימה לעניין הזה, גם מבחינת הידע המקצועי, אבל אני כן חייב להגיד שגם
דיברתי עכשיו אתו ויו"ר ועדת חוקה לא מתנגד להעברה הזאת. אז אני עושה
הפרדה: כעניין מקצועי-משפטי אני חושב שאנחנו כן הוועדה הנכונה, כעניין של
החלטה של יו"ר ועדה, הוא לא מתנגד להעברה הזאת.

היו"ר יואב קיש:

טוב, אני אחכה רגע עם ההחלטה הזו ואני אבדוק אם באמת אפשר לעשות את המשותפת
הזאת כי אני רוצה היום לגמור את זה, אז יכול להיות. אם נצליח להגיע להסכמות
בנושא משותפת אז אולי כן, אם לא אז נעביר לפנים.

יואל חסון (המחנה הציוני):

ואז אתה תמליץ לוועדה לפנים?

היו"ר יואב קיש:

אני אמליץ משותפת, אם נצליח משותפת היום אז יכול להיות שנעשה משותפת, אם
לא, נעשה פנים.

יואל חסון (המחנה הציוני):

תציע, אתה מתכוון.

6. הצעת חוק הודעה מוקדמת לפיטורים ולהתפטרות (תיקון – הודעה מוקדמת במקרה
של פטירת המעסיק או העובד), התשע"ז-2017 (פ/3456/20), הצעת חה"כ שולי
מועלם-רפאלי.

היו"ר יואב קיש:

נשאר לנו את סעיף 6, אלאלוף.

שולי מועלם-רפאלי (הבית היהודי):

ניגשתי לחבר הכנסת אלי אלאלוף, הם באמצע דיון, הוא לא יכול כרגע – הבנתי
שדיברו אותו, הרעיון היה במליאה שנעביר את זה לצדק חלוקתי בגלל - - -

היו"ר יואב קיש:

אז בואו נעשה ככה, רועי: אני מעביר את זה לצדק חלוקתי, אם צריך תדברו אתו,
הוא יעשה רביזיה. יש לי הרגשה שגם ככה יש לי פה רביזיה.

ארבל אסטרחן:

צריך לומר שזה נושא מובהק של ועדת עבודה.

היו"ר יואב קיש:

בסדר, אבל יש עניין של עומסים. הוועדה עמוסה, זה נושא שהוא מאוד ממוקד. אני
יכול להבין את מה שאמר לי חבר הכנסת בנושא מימון מפלגות, אבל בנושא הזה,
שזה חוק מאוד ממוקד, ספציפי, יש חשיבות לזמן, אנחנו רוצים לקדם את זה, זה
הכול.

רועי פולקמן (כולנו):

בואו נעביר, אני אגיש רביזיה ואם צריך אני אמשוך אותה.

היו"ר יואב קיש:

בסדר.

שולי מועלם-רפאלי (הבית היהודי):

אנחנו לא נעשה משהו בלי להיות מתואמים עם חבר הכנסת אלאלוף.

היו"ר יואב קיש:

אני מעלה להצבעה את סעיף 6: הצעת חוק הודעה מוקדמת לפיטורים ולהתפטרות
(תיקון – הודעה מוקדמת במקרה של פטירת המעסיק או העובד), התשע"ז-2017
(פ/3456/20), לוועדה לצדק חלוקתי בראשות חבר הכנסת מיקי זוהר. מי שבעד
שירים את ידו.

הצבעה

בעד – פה אחד

הבקשה להעביר את הצעת חוק הודעה מוקדמת לפיטורים ולהתפטרות (תיקון – הודעה
מוקדמת במקרה של פטירת המעסיק או העובד), התשע"ז-2017 (פ/3456/20), לוועדה
המיוחדת לצדק חלוקתי ולשוויון חברתי התקבלה.

היו"ר יואב קיש:

פה אחד ויש רביזיה של פולקמן על זה.

ד. קביעת ועדות לדיון בהצעות לסדר היום :

1. בנושא: "בובות חיילים ודגלי ישראל בלהבות ל"ג בעומר בשכונת מאה שערים",
הצעת חה"כ עודד פורר.

2. בנושא: "המונופול של חופש הביטוי והמשבר על פסטיבל עכו", הצעת חה"כ נחמן
שי.

3. בנושא: "התוכנית להרחבת מתחם בתי זיקוק בחיפה והסכנה לציבור", הצעת חה"כ
משה גפני.

4. בנושא: "הפסקת המימון לסייעות צמודות למאות ילדים אלרגיים בגילאי 0-36",
הצעת חה"כ יעל גרמן.

5. בנושא: "יום הסביבה הבינלאומי", הצעת חה"כ דב חנין.

6. בנושא: "השפעת ביטול "מתווה הכותל" על יחסי ישראל ויהדות התפוצות", הצעת
חה"כ נחמן שי.

7. בנושא: "ציון יום המאבק בגזענות", הצעת חה"כ אברהם נגוסה.

8. בנושא: "דליפת חומצה מסוכנת ממפעל באזור ים המלח לנחל אשלים", הצעת חה"כ
דב חנין.

היו"ר יואב קיש:

אנחנו עוברים לקביעת ועדות לדיון בהצעות לסדר היום. איפה חבר הכנסת פורר?
הלך. נחמן שי? לא פה. מכיוון שההצעות האלה תקועות אצלנו יותר מדי זמן אני
הולך לחלק לפי מה שנראה לי אם המציע לא פה. "בובות חיילים ודגלי ישראל
בלהבות ל"ג בעומר בשכונת מאה שערים" – מה היה רלוונטי? מה הציעו?

יואב בן צור (ש"ס):

פנים, זה פנים.

אתי בן יוסף:

חוקה או פנים.

היו"ר יואב קיש:

מישהו חושב אחרת מפנים?

שולי מועלם-רפאלי (הבית היהודי):

אני חושבת חוקה, זה קשור להסתה וכל הנושא הזה, לא?

יואב בן צור (ש"ס):

מה חוקה תעשה עם זה?

היו"ר יואב קיש:

מה פנים יעשה, משטרה?

יואב בן צור (ש"ס):

משטרה, כן, נו, מה? זה משטרה, להביא משטרה לשם.

היו"ר יואב קיש:

טוב, אני בעד ועדת הפנים. מי שבעד שירים את ידו.

הצבעה

בעד – פה אחד

ההצעה להעביר את ההצעה לסדר "בובות חיילים ודגלי ישראל בלהבות ל"ג בעומר
בשכונת מאה שערים" לוועדת הפנים והגנת הסביבה התקבלה.

היו"ר יואב קיש:

התקבל פה אחד, ההצעה תועבר לוועדת הפנים.

2. "המונופול של חופש הביטוי והמשבר על פסטיבל עכו", הצעת חה"כ נחמן שי.

יואב בן צור (ש"ס):

חינוך.

היו"ר יואב קיש:

חינוך. מי שבעד שירים את ידו.

הצבעה

בעד – פה אחד

ההצעה להעביר את ההצעה לסדר "המונופול של חופש הביטוי והמשבר על פסטיבל
עכו", לוועדת החינוך, התרבות והספורט התקבלה.

היו"ר יואב קיש:

התקבל פה אחד, ההצעה תועבר לוועדת חינוך.

גפני - "התוכנית להרחבת מתחם בתי זיקוק בחיפה והסכנה לציבור".

יואב בן צור (ש"ס):

זה מדע.

היו"ר יואב קיש:

זה פנים – איכות הסביבה.

יואל חסון (המחנה הציוני):

איכות הסביבה.

יואב בן צור (ש"ס):

פנים, אוקיי.

היו"ר יואב קיש:

ועדת הפנים. מי שבעד שירים את ידו.

הצבעה

בעד – פה אחד

ההצעה להעביר את ההצעה לסדר "התוכנית להרחבת מתחם בתי זיקוק בחיפה והסכנה
לציבור" לוועדת הפנים והגנת הסביבה התקבלה.

היו"ר יואב קיש:

פה אחד. ההצעה תועבר לוועדת פנים. הלאה.

אנחנו ב"הפסקת המימון לסייעות צמודות למאות ילדים אלרגיים בגילאי 0-36".

יואב בן צור (ש"ס):

זכויות הילד.

היו"ר יואב קיש:

לא בחינוך?

שולי מועלם-רפאלי (הבית היהודי):

חינוך.

יואב בן צור (ש"ס):

חבר'ה, סייעת בגילאי 0-3 זה לא חינוך, זה בריאות אם כבר.

יואל חסון (המחנה הציוני):

נכון, זו עבודה ורווחה.

היו"ר יואב קיש:

אז או עבודה ורווחה או זכויות הילד. אני בעד זכויות הילד.

יואב בן צור (ש"ס):

זכויות הילד דנו כבר בנושאים האלה, השתתפנו בדיונים.

היו"ר יואב קיש:

נכון. היא ביקשה את זה. אני מעלה את זה לוועדה לזכויות הילד בראשות חברת
הכנסת שאשא-ביטון. מי שבעד שירים את ידו.

הצבעה

בעד – פה אחד

ההצעה להעביר את ההצעה לסדר "הפסקת המימון לסייעות צמודות למאות ילדים
אלרגיים בגילאי 0-36" לוועדה לזכויות הילד התקבלה.

היו"ר יואב קיש:

התקבל פה אחד.

"יום הסביבה הבינלאומי" לוועדת הפנים. מי שבעד שירים את ידו.

הצבעה

בעד – פה אחד

ההצעה להעביר את ההצעה לסדר "יום הסביבה הבינלאומי" לוועדת הפנים והגנת
הסביבה התקבלה.

היו"ר יואב קיש:

התקבל פה אחד.

הגענו לנושא רגיש, הצעה של חבר הכנסת נחמן שי – "השפעת ביטול "מתווה הכותל"
על יחסי ישראל ויהדות התפוצות". אני בעד נגוסה, לעליה וקליטה.

יואל חסון (המחנה הציוני):

מה?

היו"ר יואב קיש:

תפוצות, יהדות ישראל והתפוצות, זה בדיוק זה.

יואב בן צור (ש"ס):

כן, בסדר גמור.

היו"ר יואב קיש:

אני טועה?

יואל חסון (המחנה הציוני):

סבבה, נלך אתך.

היו"ר יואב קיש:

זה מתייחס ליהדות ותפוצות, זה לא על המתווה כמתווה.

יואב בן צור (ש"ס):

"יחסי ישראל" כאילו זה יחסי חוץ?

היו"ר יואב קיש:

כן. אני בעד ועדת העלייה, הקליטה והתפוצות בראשות נגוסה. מי שבעד שירים את
ידו.

הצבעה

בעד – פה אחד

ההצעה להעביר את ההצעה לסדר "השפעת ביטול "מתווה הכותל" על יחסי ישראל
ויהדות התפוצות" לוועדת העלייה, הקליטה והתפוצות התקבלה.

היו"ר יואב קיש:

התקבל פה אחד.

"ציון יום המאבק בגזענות", לאן זה צריך ללכת?

יואב בן צור (ש"ס):

זה גם נגוסה.

יואל חסון (המחנה הציוני):

ועדת חינוך, איזה נגוסה?

יואב בן צור (ש"ס):

חינוך, אוקיי.

אתי בן יוסף:

חוקה או ביקורת, זה מה שקיבלתי מהמליאה.

היו"ר יואב קיש:

ביקורת לא רלוונטי. "ציון יום המאבק בגזענות" – חינוך, לא? נראה לי חינוך
הכי מתאים. רוברט, נכון?

יואב בן צור (ש"ס):

חינוך, כן.

היו"ר יואב קיש:

מי בעד?

הצבעה

בעד – פה אחד

ההצעה להעביר את ההצעה לסדר "ציון יום המאבק בגזענות" לוועדת החינוך,
התרבות והספורט התקבלה.

היו"ר יואב קיש:

התקבל פה אחד.

דב חנין – "דליפת חומצה מסוכנת ממפעל באזור ים המלח לנחל אשלים", גם ועדת
הפנים. מי בעד?

הצבעה

בעד – פה אחד

ההצעה להעביר את ההצעה לסדר "דליפת חומצה מסוכנת ממפעל באזור ים המלח לנחל
אשלים" לוועדת הפנים הגנת הסביבה התקבלה.

היו"ר יואב קיש:

התקבל.

היו"ר יואב קיש:

טוב, גמרנו עם אלה.

ה. חילופי אישים בוועדה המשותפת לוועדת הכנסת ולוועדת החוקה, חוק ומשפט
לדיון בהצעת חוק יסוד: ישראל – מדינת הלאום של העם היהודי (פ/1989/20).

ו. חילופי אישים בוועדה המשותפת לוועדת החינוך, התרבות והספורט ולוועדה
המיוחדת לזכויות הילד לדיון בהצ"ח הכשרות המשפטית והאפוטרופסות (תיקון –
שינוי חזקת הגיל הרך), התשע"ז-2017 (פ/4212/20).

היו"ר יואב קיש:

יש לנו מכתב של סיעת המחנה הציוני עם שתי בקשות: הוועדה המשותפת של ועדת
הכנסת וועדת החוקה, חוק ומשפט לדון בהצעת חוק יסוד: ישראל – מדינת הלאום של
העם היהודי – מטעם ועדת הכנסת, במקום חברת הכנסת איילת נחמיאס ורבין תכהן
חברת הכנסת רויטל סויד; ובוועדה המשותפת לוועדת החינוך, התרבות והספורט
ולוועדה המיוחדת לזכויות הילד לדיון בהצ"ח הכשרות המשפטית והאפוטרופסות –
מטעם ועדת התרבות החינוך והספורט, במקום חבר הכנסת איציק שמולי תכהן חברת
הכנסת מרב מיכאלי. מי שבעד שירים את ידו.

הצבעה

בעד – פה אחד

בקשות חילופי האישים מטעם סיעת המחנה הציוני התקבלו.

היו"ר יואב קיש:

פה אחד. ההצעה התקבלה. נקריא את זה גם במליאה.

ב. הצעת חוק לעניין הרכב ועדות בכנסת (הוראות מיוחדות לכנסת העשרים),
התשע"ז-2017 (כ/716) – הכנה לקריאה שניה ושלישית.

היו"ר יואב קיש:

יש לנו עוד את סעיף ב', של החוק שעבר קריאה ראשונה והגיע לקריאה שניה
ושלישית, אנחנו פותחים את הדיון הזה. בבקשה, תציגי.

ארבל אסטרחן:

הצעת חוק שיצאה פה מטעם הוועדה ואושרה בקריאה ראשונה מדברת על שני עניינים
שקשורים להרכב ועדות הכנסת, שניהם כהוראת שעה לכנסת הנוכחית: הנושא הראשון
מדבר על מספר חברים בוועדת החוץ והביטחון. היום, לפי החוק, מספר החברים
המקסימלי בוועדת החוץ והביטחון הוא 17 ומוצע לתקן כך שהוא יהיה 21 בכנסת
הנוכחית. זה הסעיף הראשון.

הסעיף השני מדבר על יו"ר הוועדה המשותפת לתקציב הביטחון, זו ועדה משותפת
לוועדת כספים וועדת החוץ והביטחון. היום, חוק יסודות התקציב, שמקים את
הוועדה, אומר שהיא תהיה משותפת לכספים וחוץ וביטחון, מה שאומר שבגלל שוועדת
הכספים מנויה ראשונה יו"ר הוועדה אמור להיות מוועדת הכספים. ישנה הסכמה
שיו"ר הוועדה יהיה דווקא מוועדת החוץ והביטחון, מי שמכהן כבר היום, חבר
הכנסת דיכטר. העניין הזה מצריך תיקון חקיקה. תיקון החקיקה כזה כבר נעשה גם
בכנסת הקודמת וגם בתחילת הכנסת הנוכחית כהוראת שעה לשנתיים, שפקעה ב-14
ביולי, ולכן מוצע להאריך את זה עד סוף הכנסת הנוכחית, כך שיו"ר הוועדה
המשותפת לתקציב הביטחון יהיה מקרב כל חברי הוועדה המשותפת בלי עדיפות לאחת
משתי הוועדות שמרכיבות אותה. פה אני רוצה רק לבדוק בניסוח הסופי אם אני
צריכה לעשות תחילה ב-14 ביולי בגלל שעברנו את התאריך. אני לא בטוחה, אני
אבדוק את זה אצלנו עם נוסח החוק אם כדאי להגיד שסעיף 2 יתחיל מה-14 ביולי,
שאז פקעה הוראת השעה.

היו"ר יואב קיש:

זה לא קריטי. בסך הכול יש פה החלטות שלקחנו ביחס לוועדת חוץ וביטחון: לעלות
את החברים שלה והחלטות שלקחנו בנושא מי יהיה היושב-ראש של הוועדה המשותפת.
אין פה הרבה עבודה בין קריאה ראשונה לשנייה ולכן - - -

יואב בן צור (ש"ס):

לא כתוב פה פרסונלית מי יהיה.

היו"ר יואב קיש:

לא, זה לא פרסונלית, זה המספרים.

ארבל אסטרחן:

לא פרסונלית. אחרי שהחוק יעבור אפשר יהיה להחליט מי בוועדה.

היו"ר יואב קיש:

מישהו רוצה להתייחס? אני מעלה את זה להצבעה לקריאה שנייה ושלישית. מי שבעד
שירים את ידו.

הצבעה

בעד – פה אחד

הצעת חוק לעניין הרכב ועדות בכנסת (הוראות מיוחדות לכנסת העשרים),
התשע"ז-2017 (כ/716) התקבלה.

היו"ר יואב קיש:

החוק התקבל כהצעתו לקריאה שנייה ושלישית. תבדקי אם בכל זאת את רוצה לעשות
שינוי נוסח עם התאריך. ניפגש פה ב-11:30 לרביזיות.

(הישיבה נפסקה בשעה 11:25 ונתחדשה בשעה 11:30.)

ז. בקשת הממשלה להקדמת הדיון בהצעת חוק הגנת הצרכן (תיקון מס' 52) (מכירה
מיוחדת), התשע"ז-2017 (מ/1151), לפני הקריאה הראשונה.

היו"ר יואב קיש:

משרד הכלכלה, תציג, בבקשה.

מיכאל אטלן:

הצעת החוק הזאת דחופה לצרכנים בעיקר. חבל שהיא לא חוקקה כבר לפני שבוע
הספר. הצעת החוק באה לסתום פרצה בהוראות שנוגעות למכירה מיוחדת. ההוראות
הקיימות כוללות כל מיני דברים שצריך לעמוד בהם אבל לא כוללות הוראות כמה
זמן המחיר שקדם למבצע צריך להיות בתוקף ולכמה זמן אפשר לעשות מבצע. אנחנו
רוצים לנצל את הפגרה, לעשות את העבודה בוועדה ולגמור את זה בסתיו.

היו"ר יואב קיש:

מישהו רוצה להתייחס? אני מעלה להצבעה את בקשת הממשלה להקדמת הדיון בהצעת
חוק הגנת הצרכן (מ/1151), לקריאה ראשונה. מי שבעד שירים את ידו.

הצבעה

בעד – פה אחד

בקשת הממשלה להקדמת הדיון בהצעת חוק הגנת הצרכן (תיקון מס' 52) (מכירה
מיוחדת), התשע"ז-2017 (מ/1151), לפני הקריאה הראשונה התקבלה.

היו"ר יואב קיש:

ההצעה התקבלה.

ח. בקשות לרביזיה על החלטת ועדת הכנסת בנושאים הבאים:

קביעת ועדות לדיון בהצעות החוק הבאות:

1. הצעת חוק הבנקאות (שירות ללקוח) (תיקון – דחיית מועד פירעון של הלוואה
לדיור ללקוח מובטל), התשע"ו-2016 (פ/3291/20), הצעת חה"כ רועי פולקמן.

2. הצעת חוק יסוד: ירושלים בירת ישראל (תיקון – רוב מיוחס) (פ/4346/20),
הצעת חה"כ שולי מועלם-רפאלי.

3.הצעת חוק הודעה מוקדמת לפיטורים ולהתפטרות (תיקון – הודעה מוקדמת במקרה
של פטירת המעסיק או העובד), התשע"ז-2017 (פ/3456/20), הצעת חה"כ שולי
מועלם-רפאלי.

  בקשת יו"ר הוועדה המיוחדת לדיון בהצעות חוק התכנון והבנייה ובהצעות חוק
  נוספות, להעברת הצעות חוק לעידוד השקעות הון (תיקון – עידוד השקעות
  בשכירות ארוכת טווח), התשע"ז-2017, מ/1143 ו-פ/4293/20 שהוצמדה אליה,
  מוועדת הכספים לדיון בוועדה המיוחדת.

  בקשת יו"ר ועדת הכספים להעברת הצעת חוק לתיקון פקודת מס הכנסה (קרן
  חברתית להשקעות במקרקעין), התשע"ז-2017 (פ/4271/20), מהוועדה המיוחדת
  לדיון בהצעות חוק התכנון והבנייה ובהצעות חוק נוספות, לדיון בוועדת
  הכספים.

היו"ר יואב קיש:

יש לנו חמש רביזיות. רביזיה של חבר הכנסת יואל על החוק של שולי ורביזיות של
חברת הכנסת רחל עזריה. דרך אגב, מה קורה לגבי ועדת העבודה והרווחה?

שולי מועלם-רפאלי (הבית היהודי):

זה ילך לוועדה העבודה והרווחה, סוכם - - -

היו"ר יואב קיש:

אז אם יש כבר הסכמה נעשה את זה קצר. אני פותח את הרביזיה להצבעה על הצעת
חוק הודעה מוקדמת לפיטורים. מי שבעד הרביזיה שירים את ידו. מי נגד?

הצבעה

בעד הרביזיה – פה אחד

הרביזיה על הצעת חוק הודעה מוקדמת לפיטורים ולהתפטרות (תיקון – הודעה
מוקדמת במקרה של פטירת המעסיק או העובד), התשע"ז-2017 (פ/3456/20), התקבלה.

היו"ר יואב קיש:

ההצעה התקבלה. עכשיו הדיון, בבקשה.

שולי מועלם-רפאלי (הבית היהודי):

אדוני, התקיים בדקות האחרונות שיח ביני לבין חבר הכנסת אלי אלאלוף. הבקשה
נבעה מעומס על הוועדה והסיכום היה שזה יעבור לוועדה ובחודש הראשון של המושב
הבא יקבע דיון. אם לא יקבע, נחזיר את זה לפה.

היו"ר יואב קיש:

אז ועדת העבודה והרווחה, אוקיי. אני מעלה להצבעה את העברת הצעת חוק הודעה
מוקדמת לפיטורים ולהתפטרות (פ/3456/20) לוועדת העבודה והרווחה. מי שבעד
שירים את ידו. מי נגד?

הצבעה

בעד – פה אחד

ההצעה להעביר את הצעת חוק הודעה מוקדמת לפיטורים ולהתפטרות (תיקון – הודעה
מוקדמת במקרה של פטירת המעסיק או העובד), התשע"ז-2017 (פ/3456/20), לוועדת
העבודה, הרווחה והבריאות התקבלה.

היו"ר יואב קיש:

ההצעה התקבלה פה אחד.

אנחנו עוברים לדון ברביזיה על הצעת חוק יסוד: ירושלים בירת ישראל. יואל
חסון, בבקשה.

יואל חסון (המחנה הציוני):

אדוני, שם הצעת החוק כפי שהוגדר מעליב באמת את המהות של החוק כי כולנו בעד
ירושלים בירת ישראל, אין לזה בכלל עוררין ואין על זה בכלל התנגדות, לפחות
לגבי המחנה הציוני. אנחנו תומכים וכמובן בעד חיזוק הריבונות הישראלית
במקומות הקדושים, בירושלים, ירושלים כפי שהיתה באמת ולא כפי שחוברה אחר כך
עם כל מיני כפרים פלסטיניים שמסכנים את הריבונות הישראלית בירושלים, מסכנים
את הרוב היהודי בירושלים, מביאים לערעור הביטחון של העיר הזאת. ירושלים,
לצערי, בשנים האחרונות, תחת הנהגת הממשלה הזאת, הפכה להיות אחת הערים הכי
פחות בטוחות בישראל. בכלל מוזר לי, ואני באמת כואב את זה, אדוני, את מה
שמפלגת הבית היהודי מעבירה אתכם ומה שהיא גורמת לכם להיות. תנועה הליכוד,
שהיתה פעם תנועה ממלכתית – הרי אמרתי לך בוועדה הקודמת, לא בגין, לא שמיר,
לא אריאל שרון ולא אף אחד מראשי הליכוד, אפילו לא נתניהו בקדנציות הקודמות
שלו, לא תמך ולא הביא את כל החקיקות ההזויות האלה, עד שצמחה לה מפלגת הבית
היהודי, שפשוט כל הזמן מאתגרת אתכם, נלחמת בכם. במקום על פניו לחזק גוש
ימין מאוחד כל הזמן מאתגרת אתכם וסוחפת אתכם ימינה והופכת - - -

היו"ר יואב קיש:

תן לנו לדאוג לקואליציה שלנו. כשאתה תהיה בקואליציה עם הבית היהודי אתה
יכול לדאוג - - -

יואל חסון (המחנה הציוני):

אני לא אהיה בחיים. אם היינו רוצים להיות בקואליציה עם הבית היהודי היינו
בממשלה כבר מזמן. לא נכנסנו לממשלה בגלל הבית היהודי קודם כל. אבל היום
האחריות לכל מה שקורה במדינה הזאת היא לא של הבית היהודי אלא של ראש הממשלה
נתניהו.

היו"ר יואב קיש:

יואל, תודה, נא לסיים.

יואל חסון (המחנה הציוני):

ראש הממשלה נתניהו הופך להיות עושה דברם של בנט וחבריו, של מפלגת הבית
היהודי, שמערערת את הביטחון במדינת ישראל, פוגעת באחדות ירושלים.

היו"ר יואב קיש:

תודה, יואל.

יואל חסון (המחנה הציוני):

משפט אחרון. הדבר הכי חמור, אדוני, זה זלזול בציבור הישראלי, מכיוון שהיום
יש משאל עם, משאל עם על ירושלים, מה יותר ממשאל עם? מה יותר ממשאל העם?
החוק הזה הוא פופוליסטי, פריימריסטי - - -

היו"ר יואב קיש:

יואל, תודה רבה. משפט אחד שלך הופך להיות 10 דקות. משפט, שולי.

שולי מועלם-רפאלי (הבית היהודי):

כיוון שראש חודש אב היום, שבעזרת-השם יהפוך מיגון לשמחה, וחייבים להביא
דברים בשם אומרם כדי להביא גאולה לעולם, צריך להזכיר שהצעת חוק דומה מאוד
מאוד הוגשה על ידי חבר הכנסת גדעון סער, שמעולם לא עבר בבית היהודי ולכן
אני מבקשת לא להכניס - - -

יואל חסון (המחנה הציוני):

דומה אך לא זהה, אני בטוח.

היו"ר יואב קיש:

תודה, שולי. אני מעלה להצבעה את הרביזיה של יואל חסון לגבי הצעת חוק
ירושלים בירת ישראל. מי שבעד הרביזיה שירים את ידו. מי נגד?

הצבעה

בעד הרביזיה – 4

נגד – 6

נמנעים – אין

הרביזיה על הצעת חוק יסוד: ירושלים בירת ישראל (תיקון – רוב מיוחס)
(פ/4346/20), לא נתקבלה.

היו"ר יואב קיש:

ההצעה לא התקבלה וזה עובר לוועדת החוקה כפי שנאמר.

8. הצעת חוק המפלגות (תיקון – מימון בחירות מקדימות למועמד שהוא נבחר
הציבור), התשע"ז-2017 (פ/3796/20), הצעת חה"כ דוד אמסלם.

היו"ר יואב קיש:

אני מעלה להצבעה את הצעת חוק המפלגות (תיקון – מימון בחירות מקדימות למועמד
שהוא נבחר הציבור), (פ/3796/20). יואל, אנחנו לא נעשה ועדה משותפת, זה לא
ניתן, ההצעה היא העברה לוועדת הפנים. מי שבעד שירים את ידו.

הצבעה

בעד – 6

נגד – 4

נמנעים – אין

ההצעה להעביר את הצעת חוק המפלגות (תיקון – מימון בחירות מקדימות למועמד
שהוא נבחר הציבור), התשע"ז-2017 (פ/3796/20), לוועדת הפנים והגנת הסביבה
התקבלה.

היו"ר יואב קיש:

ההצעה עברה.

יואל חסון (המחנה הציוני):

רביזיה, אדוני.

היו"ר יואב קיש:

רביזיה ב-12:15.

היו"ר יואב קיש:

לגבי הרביזיות של רחל עזריה – היתה פה רחל, אמרה לי שהרביזיות הוסרו מלבד
הרביזיה על האופציות הבינאריות ועל זה נצביע מחר. ביטן רוצה להגיע לאיזושהי
הסכמה.

דוד ביטן (הליכוד):

נצביע מחר על זה, לא קרה כלום.

היו"ר יואב קיש:

מה אתה רוצה גפני?

משה גפני (יהדות התורה):

אפשר להצביע על מה שרוצים ומתי. אני כתבתי מכתב שאני מבקש להעביר לוועדה
שלה את 238, שזה חוק שיש פה חמישה סעיפים.

ארבל אסטרחן:

חלק מחוק ההסדרים.

משה גפני (יהדות התורה):

אני רק רוצה להגיד, כל החוקים האלה שעליהם מדובר, גם האופציות הבינאריות
וכל מה שהיה פה, הכול הוא ליבת הדיון של ועדת הכספים, ליבת הדיון, לא משהו
צדדי. אמרתם שצריך להעביר משהו, חיפשנו איזה חוק שעומד לעצמו, אלה חמישה
חוקים שנמצאים - - -

רחל עזריה (כולנו):

אבל, גפני, יש חוק שהוא ליבת הדיון - - -

היו"ר יואב קיש:

רגע, רחל, תני לו לסיים.

דוד ביטן (הליכוד):

יש ועדת הכספים ויש את הוועדות האחרות - - -

משה גפני (יהדות התורה):

היא לא לוקחת מוועדת אחרות, רק מוועדת הכספים.

רחל עזריה (כולנו):

מה אתה אומר?

היו"ר יואב קיש:

חברים, תנו לו לסיים.

רועי פולקמן (כולנו):

בסדר אז מחר, גפני, בינאריות נסגור עד מחר.

היו"ר יואב קיש:

נשארה רק הרביזיה על הבינאריות, כל שאר הדברים ירדו מסדר-היום. יש לנו עוד
רביזיה של יואל חסון ב-12:15.

(הישיבה נפסקה בשעה 11:45 ונתחדשה בשעה 12:15.)

ט. רביזיה על החלטת ועדת הכנסת בדבר קביעת ועדה לדיון בהצעת חוק המפלגות
(תיקון – מימון בחירות מקדימות למועמד שהוא נבחר הציבור), התשע"ז-2017
(פ/3796/20), הצעת חה"כ דוד אמסלם.

היו"ר יואב קיש:

שלום לכולם. בבקשה, יואל.

יואל חסון (המחנה הציוני):

אדוני היושב-ראש, ביקשתי את הרביזיה כדי לתת לכם חצי שעה לחשוב על מה שאתם
עושים, לחשוב ולהבין שהצעת החוק הזאת מבחינה חוקתית רגישה מאוד, גם חוקתית
היא רגישה, גם יש כאן כספי ציבור וגם חשוב שכל הליך החקיקה פה יהיה חשוף,
שקוף ועם שיתוף ציבור אמיתי. אני חושב שיש פה טעם לפגם שהיושב-ראש מקדם
בוועדה שלו הצעת חוק שלו שאינה קשורה בענייני הוועדה. יש כאן באמת פסול
שאני אגב טוען – ושוב, אני שונא שאני אומר את זה ואני לא רוצה שזה יגיע
לשם, אבל אם זה יגיע בסוף לבג"ץ, ויש לי תחושה שזה יגיע, זה אחד מהכישלונות
של התהליך, זה לחלוטין יהיה חלק מכישלון של התהליך.

ארבל אסטרחן:

זה חוק של ועדת חוקה מובהק.

יואל חסון (המחנה הציוני):

שמת לב, המחנה הציוני לא קטגורית התנגד לזה.

היו"ר יואב קיש:

כן, הצביעו בעד.

יואל חסון (המחנה הציוני):

חלק הצביעו, אני לא הצבעתי על זה.

דוד ביטן (הליכוד):

הם רוצים להוריד את הסכומים.

יואל חסון (המחנה הציוני):

לא, אנחנו רוצים קודם כל הליך מסודר. יש פה באמת טעם לפגם ולכן אני חושב
שעדיף לנצל את הרביזיה שלי ולהניח את זה – אתם לא רוצים ועדה משותפת?
לוועדת החוקה. אתם יכולים להכניס את אמסלם שיהיה חבר ועדה זמני לצורך
העניין. אני חושש מהתהליך הזה. סתם אתם גוררים אותנו להתנגדות בגלל התהליך
ולא בגלל המהות ואנחנו מוטרדים מהתהליך פה, וגם המהות מטרידה. גם המהות
מטרידה.

היו"ר יואב קיש:

אני מעלה להצבעה את בקשתו של חבר הכנסת יואל חסון לרביזיה בדבר החלטת ועדת
הכנסת בדבר קביעת ועדה לדיון בהצעת חוק המפלגות, (פ/3796/20). מי שבעד
שירים את ידו.

הצבעה

בעד הרביזיה – 2

נגד – 5

נמנעים – אין

הרביזיה על החלטת ועדת הכנסת בדבר קביעת ועדה לדיון בהצעת חוק המפלגות
(תיקון – מימון בחירות מקדימות למועמד שהוא נבחר הציבור), התשע"ז-2017
(פ/3796/20), לא נתקבלה.

היו"ר יואב קיש:

ההצעה לא התקבלה. תודה, אני נועל את הישיבה.

הישיבה ננעלה בשעה 12:30.
