פרוטוקולים/ועדת הכנסת/6596

ירושלים, י"ט בסיון, תשס"ג

19 ביוני, 2003

הכנסת החמש-עשרה נוסח לא מתוקן

מושב חמישי

פרוטוקול מס' 13

מישיבת ועדת הכנסת

יום שלישי, י"א באייר התשס"ג (13 במאי 2003) שעה 9:00

סדר היום: 1. הצעה לתיקון תקנון הכנסת בדבר שינוי שם הוועדה לענייני מחקר

ופיתוח מדעי וטכנולוגי.

2. השתתפות הכנסת במימון נסיעת חברי הכנסת בכביש חוצה ישראל.

3. ערעורים על החלטת יו"ר הכנסת והסגנים שלא לאשר דחיפות הצעות לסדר היום,

  של חברת-הכנסת יולי תמיר, בנושא: דו"ח מבקר המדינה; ושל חבר-הכנסת יורי

שטרן, בנושא: זיהום האוויר הקשה בישראל.

4. קביעת הוועדה לדיון בהצעה לסדר היום.

5. הקמת ועדה משנה לתיקון התקנון.

6. הקמת ועדת משנה לפירושים.

7. הגדלת מספר החברים בוועדה המשותפת לתקציב הבטחון.

נכחו:

חברי הוועדה: רוני בר-און – היו"ר

גדעון סער

ענבל גבריאלי

יולי אדלשטיין

דניאל בנלולו

רשף חן

שאול יהלום

זהבה גלאון

מאיר פרוש

יולי תמיר

מלי פולישוק-בלוך

אריה האן – מזכיר הכנסת

דוד לב - סגן מזכיר הכנסת

אבי לוי - חשב הכנסת

גיורא פורדיס

יועצת משפטית: אנה שניידר

ארבל אסטרחן – לשכה משפטית

מנהל/ת הוועדה: אתי בן-יוסף

קצרנית: אסתר אלפיה

1. הצעה לתיקון תקנון הכנסת בדבר שינוי שם הוועדה לענייני מחקר ופיתוח מדעי
וטכנולוגי

היו"ר רוני בר-און:

בוקר טוב, אני מתכבד לפתוח את ישיבת הוועדה. נמצאת אתנו יושבת ראש הוועדה
לענייני מחקר ופיתוח מדעי וטכנולוגי, חברת-הכנסת מלי פולישוק-בלוך שמבקשת
לשנות את שם הוועדה ל-ועדת המדע והטכנולוגיה. יש התנגדות? תודה.

אנה שניידר:

אדוני היושב ראש, הדבר הזה כרוך בתיקון התקנון וצריך לעשות את כל הפרוצדורה
של תיקון תקנון. מעבר לכך, יש לזה השלכות על פרקים שונים שבהם יש סמכויות
לאותה ועדה ואנחנו מציעים, במקביל, שוועדת הכנסת תיזום תיקון חקיקה בכל
החוקים האלה. רציתי רק להסב את תשומת לבכם במה כרוכה ההחלטה של הוועדה.

מלי פולישוק-בלוך:

הכנתי גם את כל החוקים שבהם התיקון הזה נוגע.

היו"ר רוני בר-און:

מכיוון שלך יש את מרכז האינטרס בבקשה הזאת, תדאגי באמת שכל הזנבות שכרוכים
בפרוצדורה הזאת יטופלו ויובאו הנה או לכל מקום אחר שצריכים להיות מובאים.
אנחנו מאחלים לך מזל טוב לרגל הולדת הוועדה החדשה.

מלי פולישוק-בלוך:

אני מוכרחה לומר שזה היה הפרוייקט הכי קל בכנסת, עד היום.

היו"ר רוני בר-און:

אני מציע לך לא לראות בזה תקדים.

2. השתתפות הכנסת במימון נסיעת חברי הכנסת בכביש חוצה ישראל

היו"ר רוני בר-און:

יש לנו בקשה של חבר-הכנסת שאול יהלום, יושב ראש ועדת העבודה, הרווחה
והבריאות, שעניינה מימון נסיעת חברי כנסת ברכב הכנסת בכביש אגרה. בבקשה
חבר-הכנסת יהלום.

שאול יהלום:

אדוני היושב ראש, לפני כחצי שנה, ב-29 לדצמבר 2002 נפתח כביש שנקרא כביש
חוצה ישראל. אני חושב שמתפקידה של הכנסת לאפשר לחבר כנסת לנסוע בכביש חוצה
ישראל שהוא כביש מהיר, כביש טוב, ואין סיבה שחברי כנסת – וכבר הרבה דובר על
חופש התנועה - לא ייסעו בכביש שהוא אחד מכבישי ישראל.

מפעם לפעם אני נוהג לנסוע בכביש חוצה ישראל. עשרות פעמים התקשרתי להנהלת
כביש חוצה ישראל וביקשתי לחתום על מנוי, אמרו לי: אתה לא יכול לחתום על
מנוי, כי המנוי יכול להיחתם רק על ידי בעל הרכב – ולא על ידי הנהג - במקרה
זה, הכנסת, באמצעות חברת הנסיעה שהיא שכרה. לכן, אם אני נוסע בכביש חוצה
ישראל, אני למעשה נוסע ללא תשלום, אז או שאני עבריין או שאני לא יודע מי
משלם. בכל אופן, בעל הרכב צריך לחתום, ובעל הרכב, במקרה זה, זה הכנסת.
ולכן, כל עוד שהכנסת אינה חותמת חוזה עם הנהלת כביש חוצה ישראל, אנחנו לא
יכולים להשתמש בכביש חוצה ישראל.

התקשרתי אל חשב הכנסת, הוא אמר לי, יהיה הסכם והוא יהיה רטרואקטיבי. אבל
אדוני יודע מה יהיה כשמחר אחד העיתונאים הזריזים יגיד, חברי הכנסת נוסעים
בכביש חוצה ישראל על סמך איזה שהיא הבטחה ולא משלמים, הרי זו תהיה שערורייה
בעמוד ראשון, כאין וכאפס לעומת מה שהם כותבים על דברים אחראים.

לכן, אני נאלץ להביא את העניין לוועדת הכנסת בבקשה שייחתם הסכם בין הכנסת
לבין הנהלת כביש חוצה ישראל, שכל אחד מחברי הכנסת יקבל מכשיר שנקרא פסקל,
המותקן ברכב, ויוכל לנסוע בכביש חוצה ישראל.

השאלה השניה, מי יממן זאת? יכולות להיות שלוש אפשרויות: אפשרות אחת – שחבר
הכנסת יממן זאת מכיסו; אפשרות שניה – שחבר הכנסת יממן זאת מחשבון ההוצאות
לבוחר; ואפשרות שלישית – שהכנסת תממן. כל שלוש האפשרויות נראות לי, ובלבד
שעוד היום הכנסת תחליט.

אני מבקש מחברי הוועדה לעיין בחומר שהגישה היועצת המשפטית בנושא הזה,
והמונח לפנינו. אם תעיינו בדף האחרון, תראו שיומיים אחרי פתיחת כביש האגרה,
מינהל הרכב הממשלתי חתם הסכם עם חברת "דרך ארץ", לפיו חילקו את הרכב
הממשלתי לשתי קטגוריות: רכב ממשלתי שהממשלה משלמת, וזה שרים, סגני שרים,
מנכ"לים ומקבילי מנכ"לים, לשלושת הקטגוריות האלה משלמת הממשלה, וכל השאר,
עם פסקל, בהסכם מוזל של מחצית העלות.

אז איך שתחליט ועדת הכנסת, מניתי את שלוש האפשרויות, אם היא רוצה להשוות
אותנו למנכ"לים של משרד ממשלתי ולסגני שרים - תבוא ברכה. היא רוצה להשוות
אותנו לאדם פרטי - תבוא ברכה. אבל העובדה שמי שמשתמש בכביש, עד היום, הוא
בגדר – לא הייתי אומר בפועל, אבל בכוח – עבריין שלא משלם, מן הראוי שיבוא
סוף לתופעה הזאת.

היו"ר רוני בר-און:

ברשותך, אנסה למקד את הדיון. כפי שאמרת, מצד אחד אנחנו לא יכולים להתקשר
בהסכם, ומצד שני, אם אנחנו נוסעים שם, אנחנו יכולים להימצא עבריינים. מקובל
על כולם שהענין הזה טעון הסדר פורמלי, כפי שזה נעשה במשרדי הממשלה האחרים.
אני יודע את זה מידיעה אישית, רעייתי מחזיקה ברכב צמוד, היא משנה למנכ"ל,
היא איננה זכאית לתשלום, אבל המדינה התחייבה. היא נוסעת, היא מקבלת את
החשבון והיא משלמת אותו. לפי דעתי, יש פה קונסנסוס, שצריכים להזדרז ולפתור
את הבעיה הזאת.

אנה שניידר:

אני רוצה להבהיר את הצד המשפטי של הענין. כשפניתי למזכיר הכנסת בענין הזה,
מיד אחרי שהתעוררה השאלה, היינו עדיין במצב משפטי קודם שהשתנה לאחר תחילתה
של הכנסת ה-16. לפי המצב המשפטי הקודם, ועדת הכנסת היא זו שקבעה באופן
בלעדי את התנאים של חברי הכנסת, והנושא של הוצאות רכב מופיע בפרק ג',
להחלטת שכר חברי הכנסת על החוק ותשלומים.

היום, בעצם החוק, אותו סעיף שמכוחו ניתנה ההחלטה הזאת בוטל, ובעצם צריכה
להיות ועדה ציבורית, עדיין מדובר כאן, לטעמי, בפרשנות המלים "הוצאות רכב".
כי יש בתוך ההחלטה את המלים הוצאות רכב והוצאות אחזקת רכב, הוצאות נסיעה
ואחזקת רכב.

לכן, אני חושבת שאם הוועדה לא רוצה להעביר את הנושא לוועדה הציבורית, היא
לא חייבת להעביר את זה לוועדה הציבורית, כי במקרה ספציפי זה מדובר בפרשנות
של מלים קיימות בתוך ההחלטה.

היו"ר רוני בר-און:

כלומר, היא יכולה להחליט.

אנה שניידר:

היא יכולה, לדעתי, אבל אני עדיין ממליצה לוועדה לשקול, האם אין מקום להקים
את הוועדה הציבורית ולהעביר את הנושא לטיפולה.

היו"ר רוני בר-און:

להקים את הוועדה הציבורית יש מקום ויש הכרח.

חשב הכנסת, אבי לוי, בבקשה.

חשב הכנסת אבי לוי:

לגבי מצב הדברים בפועל, אני מבקש להבהיר, על מנת למנוע מצב שלמנוע מחברי
כנסת להשתמש בכביש, מצד שני אפשרות להשתמש בו ולא לשלם, אנחנו הגענו להסדר
כזה עם החברה שיאפשר שימוש תוך קבלת - - -

היו"ר רוני בר-און:

אז הבעיה הפורמלית נפתרה, חבר-הכנסת שאול יהלום, והדברים יסודרו.

שאול יהלום:

אז למה אומרים לי שאין הסכם, רק אתמול התקשרתי ושאלתי, אמרו לי שאין הסכם.

חשב הכנסת אבי לי:

יש הסכם עם "ניו קופל", ואנחנו מקווים - - -

היו"ר רוני בר-און:

אומר לך חשב הכנסת שיש הסכם ובתוך כמה ימים העניין ייסגר. חבר-הכנסת יהלום
גם דיבר על המימון אלא אם הוא מוריד את הענין הזה.

שאול יהלום:

אני מציע שנחליט על המימון, ומה שיוחלט מקובל על כולם.

גדעון סער:

אני מציע להעביר את זה לוועדה הציבורית כפי שהציעה היועצת המשפטית.

היו"ר רוני בר-און:

לפני שנסכם את הדיון אנחנו נשמע את חברת-הכנסת זהבה גלאון.

אבל עוד לפניה, אבי, בבקשה.

חשב הכנסת אבי לוי:

נתונים לגבי השימוש. נכון שלא כל הקטעים פתוחים, יש רק 5 קטעים פתוחים
והשימוש בכביש עדיין לא הגיע למלוא מיצוי הפוטנציאל, אבל העלות כרגע, לכל
חברי הכנסת, היא כ-3,100 שקלים לחודש בממוצע. לשנה זה יכול להגיע לסכום של
בין 40 ל-60 אלף שקל.

היו"ר רוני בר-און:

ברגע שקיבלתי את ההצעה של חבר-הכנסת יהלום, בדקתי את הענין ואני מוכרח
לומר, בלי שיהיה בזה משום הבעת עמדה, שיש פה דבר שהוא ממש פארסה. יש הרבה
מאוד רכבים שחיים על חשבון הממשלה שלא מקבלים את הזיכוי לנוע שם, כמו,
צה"ל, חברות ממשלתיות, כל הרכבים הצמודים שהם לא מנכ"לים ושרים, ומשלמים את
הדברים האלה. אבל, למרבית ההפתעה, בהסכם בין הממשלה ליזמי חוצה ישראל, יש
איזה RATE מינימום שהם צריכים להרוויח מזה ואם הם לא מגיעים ל-RATE הזה,
הממשלה עושה את ה-MATCHING.

מלי פולישוק-בלוך:

בלאו-הכי אנחנו משלמים בשביל זה.

היו"ר רוני בר-און:

בבדיקה שעשיתי עליתי על הדיכוטומיה הזאת.

גדעון סער:

כל הנושא הזה שעולה 3,000 שקל לחודש לכל חברי הכנסת, אנחנו צריכים להמשיך
לדון בו?

קריאה:

דין פרוטה כדין מאה.

היו"ר רוני בר-און:

חברת-הכנסת גלאון, בבקשה.

זהבה גלאון:

אדוני היושב ראש, אחרי ששמעתי את דברי החשב, דברי כמעט מתייתרים, אבל בכל
זאת. אני נוסעת בכביש הזה כל יום כשאני חוזרת מהכנסת - - -

מאיר פרוש:

- - -

זהבה גלאון:

ולכן, למען הגילוי הנאות אמרתי את בפתח דברי שאני משתמשת בכביש הזה כל יום.

יולי-יואל אדלשטיין:

ולכן אני מציע שלא - - -

זהבה גלאון:

כל אחד יש לו מה להגיד.

היו"ר רוני בר-און:

את רואה שהדברים לא מיותרים, אף אחד לא יודע מה את רוצה להגיד.

שאול יהלום:

חצי שנה בלי לשלם?

זהבה גלאון:

- - - לכן אני רוצה לשבח את חבר-הכנסת יהלום.

גדעון סער:

מה היה קורה אם חבר-הכנסת יהלום לא היה מעלה את הנושא, מתי את היית מעלה,
אם בכלל?

זהבה גלאון:

אני חושבת שהייתי מחכה לך, חבר-הכנסת סער.

גדעון סער:

אני כמעט שלא נוסע בכביש.

קריאה:

אני הייתי מעלה את זה.

היו"ר רוני בר-און:

אגב, אני חושב ששם הכביש הוא בושה, איך אפשר לקרוא לכביש במדינת ישראל,
חוצה ישראל? יש מצב שמשהו יחצה את ישראל? זה מביש. זה שם של חוסר רגישות
שאין למעלה ממנו.

שאול יהלום:

אדוני היושב ראש, יש צומת של חוצה ישראל עם חוצה שומרון.

היו"ר רוני בר-און:

צריך היה לקרוא לכביש הזה בשם החברה, "דרך ארץ" או "דרך ארץ-ישראל". מכל
מקום, לדידי, שום דבר לא חוצה ישראל. בבקשה גברת גלאון.

זהבה גלאון:

אדוני היושב ראש, חוצה לא חוצה, אני מכירה בושות יותר גדולות.

דבר שני, ברגע שנאמר שיש הסדר, וכיוון שמדובר בסכומי כסף לא משמעותיים,
כ-100 שקל לחודש לחבר כנסת, אני חושבת כדאי שתקום ועדה ציבורית לכל הדברים
האלה. אבל, אנחנו יודעים, עד שוועדה ציבורית קמה, ועד שהדברים נדונים, וכדי
שלא נעמוד במצב שהנה, יש עוד סיבה לחפש אותנו, ומכיוון שמדובר בסכומים לא
משמעותיים, אני מציעה שיחייבו אותנו, מבחינתי יכולים לחייב אותי
רטרואקטיבי, למען מניעת לזות שפתיים.

היו"ר רוני בר-און:

הטכניקה היא שאת משלמת ישירות להם, רק שבעל הרכב, המדינה או במקרה שלנו
חברת הליסיניג, היא זאת שתהיה אחראית במקרה שאת תיעלמי עם החוב.

זהבה גלאון:

בסדר, שיחייבו אותנו בדבר הזה ושזה יהיה מוסדר.

היו"ר רוני בר-און:

בסדר גמור, אנחנו שומעים מחשב הכנסת שהפרוצדורה מוסדרת.

חבר-הכנסת פרוש, בבקשה.

מאיר פרוש:

אני לא נוסע כל יום בכביש הזה, אבל בהחלט הוא כביש טוב וכשאני צריך לנסוע
אני נוסע בו. אבל, מאחר ובחצי השנה או השנה הקרובה, כנראה, לא ייפתחו חלקים
גדולים נוספים לכביש הזה, ומאחר והסכום הוא כל כך זעום, אני בעד שיהיה הסדר
לחברי הכנסת.

היו"ר רוני בראון:

שזה ישולם על חשבון הכנסת?

מאיר פרוש:

כן.

היו"ר רוני בר-און

רשף חן, בבקשה.

גדעון סער:

אף אחד לא יכול להבין איך עוסקים בנושא הזה, כבר חצי שעה, ובסכומים שבהם
מדובר? מי שיראה, לא יוכל להבין את זה.

היו"ר רוני בר-און

זה הכל חוסר האונים של יושב ראש הוועדה. הבנו, שמענו, אף אחד לא ימנע פה
זכות דיבור מחברי כנסת. יש פה חברי כנסת שחושבים שזה נושא חשוב והם רוצים
לדבר עליו. בבקשה, רשף חן.

רשף חן:

אני נוסע בכביש הזה כמעט כל יום זה מקצר לי בערך 40 דקות בנסיעה, וזה הופך
אותי למישהו שלא יכול להחליט על עצמי. באותה מידה, מי שלא נוסע בכביש הזה,
אני חושב שלא ראוי שיהיה נדיב על חשבונו של מישהו אחר. לכן, הפתרון היחיד
שמתקבל על דעתי הוא שאיזה שהוא גוף חיצוני יתייחס לנושא ויקבל החלטה.

היו"ר רוני בר-און

הבנתי, תודה רבה.

חברים, לפני שנחליט בשאלה לגופה, אני מעמיד להצבעה את השאלה, אם מי שידון
בזה תהיה ועדת הכנסת או הועדה הציבורית?

מאיר פרוש:

מתי תדון הוועדה הציבורית?

היו"ר רוני בר-און

מתי שתהיה.

מי בעד שוועדה ציבורית תדון בעניין ירים את ידו. מי נגד?

הצבעה

בעד – 8

נגד – אין

נמנעים – אין

ההצעה שהנושא יועבר לדיון והחלטה בוועדה ציבורית שתוקם, התקבלה

היו"ר רוני בר-און

אם כן ברוב קולות הוחלט שהנושא יועבר לדיון והחלטה בוועדה הציבורית שתוקם.
חשב הכנסת הבטיח שכל העניינים הפורמליים יוסדרו, כך שבינתיים, חברי הכנסת
יוכלו לנסוע בכביש חוצה ישראל על חשבונם הפרטי.

3. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר רוני בר-און

הנושא הבא שעל סדר היום: ערעורים על החלטת יושב ראש הכנסת והסגנים שלא לאשר
דחיפות הצעות לסדר היום. הערעור הראשון הוא של חברת-הכנסת יולי תמיר בנושא:
דו"ח מבקר המדינה.

יולי אדלשטיין:

חברי הוועדה - - - בשכר או לא?

קריאה:

מתקציב קשר לציבור, מהמשכורת.

זהבה גלאון:

אנחנו ניסע על חשבוננו, כמו שהצעת.

דניאל בנלולו:

בהמשך לשאלתו של יולי אדלשטיין.

היו"ר רוני בר-און

לא שמעתי את שאלתו, ואני לא אשמע את ההמשך, עברנו לנושא הבא בסדר היום.

דניאל בנלולו:

לפני רגע אמרת שאתה רוצה לשמוע חברי כנסת, מה קרה?

קריאה:

העיקול שוחרר לכם - - -

אנה שניידר:

נושא התשלום בכביש האגרה לא כל כך הובן.

היו"ר רוני בר-און

אמרתי על חשבונם הפרטי. נקודה. נוריד מהמשכורת, בוודאי, איזו שאלה. יש משהו
פחות ברור מ"חשבונם הפרטי"? גמרנו.

חברת-הכנסת יולי תמיר, בבקשה.

יולי תמיר:

אני חושבת שדו"ח מבקר המדינה האחרון כפי שהונח על שולחן הכנסת היה דו"ח
חמור במיוחד. היו בו כמה נושאים מאוד רלבנטיים ומאוד חמורים שנוגעים גם
לשאלות שעומדות על סדר יומנו הנוכחי, כולל למשל, דרך הכנת תקציבים באגף
התקציבים, כולל התנהלותו של ראש הממשלה. הדברים האלה חמורים ביותר, ומן
הראוי שהכנסת תדון בנושא הזה בדחיפות רבה. הדחיפות נובעת גם מהשאלה המאוד
רלבנטית הנובעת מהתקציב שהונח עכשיו על שולחננו.

היו"ר רוני בר-און

מונחת על שולחננו התכנית הכלכלית.

יולי תמיר:

סליחה, התכנית הכלכלית.

היו"ר רוני בר-און

חבר-הכנסת גדעון סער, בבקשה.

גדעון סער:

אדוני היושב ראש, הדו"ח הזה התחיל להידון באופן אינטנסיבי בוועדת לענייני
ביקורת המדינה שאפילו נחפזה, כמעט כמוזמן ראשון, להזמין לדיון את ראש
הממשלה, וראש הממשלה, המכבד את הכנסת, הודיע שהוא ישתתף. כמובן שכל יתר
הנושאים החשובים המועלים בדו"ח יידונו במסגרת הוועדה לענייני ביקורת
המדינה, אין שום דחיפות לדון בהם במסלול שהוא גם לא מסלול ממצה שאפשר לקיים
בו דיון אמיתי, במסגרת הצעה דחופה לסדר היום.

לכן, אני מציע לדחות את הערעור.

היו"ר רוני בר-און

תודה רבה.

סגן יושב ראש הכנסת, יולי אדלשטיין, למה לא ראיתם את הדחיפות הנוראה שרואה
חברת-הכנסת תמיר בהצעה לסדר?

יולי אדלשטיין:

אשמח לענות, אבל לפרוטוקול, אני רוצה לומר שיש תורנות של סגני יושב ראש,
וכרגע אני לא סגן יושב ראש תורן אלא חבר כנסת אחר, אפשר לבדוק את זה
בהחלטות הנשיאות.

היו"ר רוני בר-און

אבל אתה סגן יושב ראש יחיד שנמצא פה בחדר.

יולי אדלשטיין:

מכיוון שאני מאוד מכבד את יושב ראש הוועדה, וגם את חברת-הכנסת המערערת, אני
רוצה לומר שהנימוקים שהשמיע חבר-הכנסת גדעון סער הושמעו גם אתמול בישיבת
הנשיאות, והנושא של דו"ח המבקר, בלי לערער חס ושלום על חשיבותו וגם על
חומרתו, יידון, כמו שהוא תמיד נידון, באחת מישיבות הכנסת ולא במסגרת הצעות
דחופות לסדר היום. זו תשובת הנשיאות.

היו"ר רוני בר-און

תודה רבה.

ברשותך, חברת-הכנסת תמיר, גם אני רוצה להוסיף משפט בנושא הזה. ענין שעולה
על סדר היום הציבורי, בתקשורת מטבע הדברים, מובא כהצעה לסדר או שמוכרת
דחיפות או שלא מוכרת דחיפות, עולה לדיון במליאה, ואחרי הדיון במליאה הנושא
עובר לוועדה.

דו"ח מבקר המדינה הוא ענין מאוד ספציפי וכך צריך להתייחס אליו. מכיוון שהוא
מובא קודם לוועדה שאליה הוא מוגש, יתקיים שם הדיון וככל שהדברים יתבקשו,
יתקיים גם דיון במליאה, ולא צריך להפוך את היוצרות.

אנה שניידר:

על פי החוק, הוועדה לביקורת המדינה, בתום דיוניה בדו"ח מבקר המדינה, מגישה
סיכומים והמלצות למליאת הכנסת.

היו"ר רוני בר-און

חברת-הכנסת תמיר, עם כל הכבוד, אפילו לאלמנט הדחיפות שעליו את מבססת את
בקשתך, אנחנו בעצם הופכים את היוצרות, ואז ממילא זה הלך לוועדה לביקורת
המדינה, מה שאת רוצה זה איזה שהיא צרמוניה במליאה. אז למה לכבול את ידיה של
הוועדה לענייני ביקורת המדינה מקיום דיון ענייני, שהרי את רוצה דיון ענייני
בדו"ח מבקר המדינה, את לא רוצה כותרות בעיתון. אנחנו נקיים דיון בוועדה
לענייני ביקורת המדינה, שאני חבר בה, ואז נביא את זה למליאה.

יולי תמיר:

אדוני היושב ראש, צר לי שהוא רואה בדיונים שמתנהלים בכנסת צרמונה. נדמה לי
שיש בזה מידה של זילות בדיוני המליאה.

היו"ר רוני בר-און

המלה צרמוניה היא מלה מאוד חגיגית.

יולי תמיר:

תרשה לי לחלוק על הפרשנות וגם על האירוניה שבה הדברים נאמרו, וצר לי שכך
אתה רואה את זה, נדמה לי שלא רק אתה אלא רבים מחברי הכנסת רואים כך את במת
הכנסת.

היו"ר רוני בר-און

אולי צריך לבדוק מי גורם לזה.

יולי תמיר:

יכול להיות, אם אתה רוצה נערוך פעם דיון בהתדרדרות הדיון בכנסת.

אבל, תרשה לי לומר לך שלא יעלה על הדעת שעכשיו מצביעים על התכנית הכלכלית
ואזרחי ישראל לא יודעים כיצד מוכנות תכניות כלכליות במדינת ישראל. יש כאן
ענין של גילוי נאות וחשיפה של הנושא הזה בפני אזרחי ישראל. לא מדובר כאן אך
ורק בדיון המעמיק בוועדה שאני כמובן בעדו ואם הכנסת לא היתה בפגרה גם הייתי
מבקשת אותו, אבל ההליך לא התאפשר בגלל הפגרה. נדמה לי שהפן הזה של דו"ח
מבקר המדינה הוא פן שראוי לדון בו באופן ציבורי, עכשיו, ולא לקרוא אותו
בוועדת הכנסת כך שהדברים יצוצו ויעלו רק כשנוח לכם.

מאיר פרוש:

אדוני היושב ראש, זה נכון שפנו לחבר-הכנסת אמנון כהן כיושב ראש הוועדה
לענייני ביקורת המדינה שלא יעלה את הנושא?

גדעון סער:

לחלוטין לא - אדוני היושב ראש, תרשה לי להשיב - היתה פנייה שלי לחבר-הכנסת
אמנון כהן, יושב ראש הוועדה לביקורת המדינה. לאחר שראש הממשלה זומן לדיון,
כאחרון הפקידים, באופן חד-צדדי, למועד שבו נקבעה ישיבת ממשלה – משום שפאוול
היה פה לפני יומיים בישיבת הממשלה השבועית – ברגיל, ישיבת הממשלה נקבעת
בימי ראשון, נדחתה ליום רביעי, על דעתו ובהסכמתו של יושב ראש הוועדה, לאחר
שהודעתי לו שראש הממשלה ישתתף בדיון בוועדה, נקבע מועד חדש, לאחר שובו של
ראש הממשלה מוושינגטון.

זהבה גלאון:

אדוני, אתה אמנם מנהל את הישיבה וזכותך לתת רשות דיבור לכל מי שאתה מוצא
לנכון. למיטב הבנתי בפרוצדורות של ערעורים, יש המערער שאומר את דבריו,
והמנמק, סגן היושב ראש, מנמק. פה ניתנה במה לכל הקואליציה להגיד את דעתם
למה הם בעד, למה הם נגד, מה קורה?

היו"ר רוני בר-און

הגברת גלאון, ההערה שלך מאוד במקומה, אני מצטער, ואני מבטיח שלהבא אקפיד
בענין הזה.

סגן מזכיר הכנסת דוד לב:

אדוני היושב ראש, הערה נוספת, נושא הערעורים צריך להיות נושא ראשון בסדר
היום של הוועדה.

היו"ר רוני בר-און

את זה אני יודע, אני רק מצטער שחברת-הכנסת יולי תמיר לא היתה פה כשפתחנו את
הישיבה.

סגן מזכיר הכנסת דוד לב:

אם היא איננה, היא מפסידה את הערעור, זה התקנון.

היו"ר רוני בר-און

גם מזה למדתי, תודה. אני מקווה שלא נגרם לה נזק. חברת-הכנסת תמיר, נגרם נזק
להצעה שלך בזה שחברים נוספים התבטאו?

יולי תמיר:

לא.

היו"ר רוני בר-און

אני מעמיד איפוא להצבעה את ערעורה של חברת-הכנסת יולי תמיר על החלטת נשיאות
הכנסת שלא לאשר דחיפות הצעתה לסדר היום. מי בעד קבלת הערעור? מי נגד?

הצבעה

בעד- 2

נגד – רוב

נמנעים – אין

ערעורה של חה"כ י' תמיר על החלטת נשיאות הכנסת, נדחה.

היו"ר רוני בר-און

אם כן, ברוב קולות, ערעורה של חברת-הכנסת יולי תמיר על החלטת נשיאות הכנסת
שלא לאשר דחיפות הצעתה לסדר היום, נדחה.

אנחנו עוברים לנושא הבא: ערעורו של חבר-הכנסת יורי שטרן בנושא: זיהום
האוויר הקשה בישראל. חבר-הכנסת שטרן לא נמצא פה, לפיכך הערעור מתבטל.

4. קביעת הוועדה לדיון בהצעה לסדר היום

היו"ר רוני בר-און

אתמול קבענו שהצעה לסדר של חברת-הכנסת מרינה סולודקין, בנושא: השבת האמון
במערכת המשפט לקהילת יוצאי חבר-העמים, תועבר לוועדה משותפת של ועדת הקליטה
וועדת החוקה, חוק ומשפט. יושב ראש ועדת החוקה, חוק ומשפט הודיע לי כי הוא
מוותר על בקשתו הקודמת להעביר את ההצעה לוועדת החוקה, חוק ומשפט, ובנסיבות
הענין הוא מסכים שהנושא יועבר לדיון בוועדת הקליטה בלבד.

אנחנו מתבקשים אפוא לשנות את ההחלטה, וההצעה לסדר של חברת-הכנסת מרינה
סולודקין, תועבר לדיון בוועדת הקליטה בלבד. מי בעד? מי נגד?

הצבעה

בעד – רוב

נגד – 1

נמנעים – אין

ההחלטה להעביר את הצעתה לסדר של חברת-הכנסת מרינה סולודקין בנושא: השבת
האמון במערכת המשפט לקהילת יוצאי חבר-העמים, לוועדת הקליטה, התקבלה.

היו"ר רוני בר-און

תודה רבה, ההצעה תועבר לדיון בוועדת הקליטה.

5. הקמת ועדת משנה לתיקון התקנון

היו"ר רוני בר-און

הנושא הבא: הקמת ועדת משנה לתיקון התקנון. השמות המוצעים הם כדלקמן: יושב
ראש – אנוכי. חברים: גדעון סער; יולי אדלשטיין; רשף חן; יצחק כהן; זהבה
גלאון; מאיר פרוש ואחמד טיבי.

רשף חן:

אדוני היושב ראש,יחסי הכוחות בוועדה, כפי שנקבעו הם ארבע – ארבע. האם רק
חברי ועדת הכנסת יכולים להיות חברים בוועדה?

היו"ר רוני בר-און

כן.

גדעון סער:

חבר-הכנסת יורי שטרן הוא חבר-ועדת הכנסת?

אתי בן-יוסף:

כן.

גדעון סער:

אם כן, אני מציע לצרף אותו.

מאיר פרוש:

אפשר להבין מה הענין פה?

היו"ר רוני בר-און

כל התקנון מלא בהערות שוליים, כפי שאתה רואה, יותר הערות שוליים מאשר תקנון
לגופו, וצריך פעם לייצב את מסד הנתונים הזה, להכניס או לבטל הוראות, כדי
שיהיה תקנון – מה שנקרא- נקי, עד שנמלא אותו שוב בהערות שוליים. זאת העבודה
שמוטלת על ועדת המשנה.

גדעון, אתה מבקש להוסיף את חבר-הכנסת יורי שטרן?

גדעון סער:

כן.

 היו"ר רוני בר-און

אם כך, הוא כפי שקראתי, בתוספת יורי שטרן. מי בעד ההרכב הזה? מי נגד?

הצבעה

בעד – רוב

נגד – אין

נמנעים – אין

הרכב ועדת המשנה לתיקון התקנון, כפי שהוצע על ידי יו"ר הוועדה, התקבל.

היו"ר רוני בר-און

תודה רבה, הרכב ועדת המשנה לתיקון התקנון אושר פה אחד.

שאול יהלום:

אדוני היושב ראש, אני רוצה להעיר שכבר הרבה מאוד זמן עומד על סדר יום
הוועדה נושא אבטחת חברי הכנסת.

היו"ר רוני בר-און

כן, ראיתי את זה, דיברתי על זה עם יושב ראש הכנסת ועם קצין הכנסת, ונאמר לי
שהנושא מטופל. זה מה שאמרו לי.

שאול יהלום:

אני מודיע לך שהעניינים לא מטופלים, אז תהיה ועדת משנה שתשמע כיצד מטפלים
בנושא, הרי סוכם שתוקם ועדת משנה, וזה היה גם בקדנציה הקודמת, ואז הוועדה
שומעת, מה מטופל ומה לא מטופל.

היו"ר רוני בר-און

אם בבירור שאני מקיים לא אקבל הבהרות מניחות את הדעת, נעשה את זה מיד
בתחילת השבוע הבא.

6. הקמת ועדת הפירושים

היו"ר רוני בר-און

תפקידה של ועדת הפירושים לטפל בפירוש תקנון הכנסת. כאשר יושב ראש הישיבה
מקבל החלטה וחבר כנסת מערער עליה, מובא העניין לוועדת הפירושים. ועדת זו לא
יכולה לשנות החלטה שכבר נתקבלה, אבל לגבי העתיד, פירושיה יובאו בחשבון בעת
קבלת החלטה על ידי היושב ראש.

יושב ראש ועדת הפירושים הוא יושב ראש הכנסת, ולצדו יושבים 8 חברים. חברים
בוועדה שהוצעו עד כה הם: גדעון ואנוכי מטעם הליכוד; סיעת שינוי הציעה את
רשף חן; סיעת העבודה טרם הציעה נציג; כך גם סיעת ש"ס; איחוד לאומי; מפד"ל
ומרצ.

גדעון סער:

איך החלוקה לפי קואליציה - אופוזיציה?

היו"ר רוני בר-און

2 מהליכוד, חוץ מיושב ראש הכנסת; נציג אחד משינוי, מפד"ל ואיחוד לאומי;
ומול זה נציג אחד מהעבודה, ש"ס ומרצ. אני מציע שנאשר את הרכב הוועדה והשמות
שהוצעו בינתיים, בכפוף לזה שכשנקבל את השמות של נציגי הסיעות שטרם העבירו
את השמות, נודיע עליהם מיד למליאת הכנסת. מי בעד ההצעה? מי נגד?

הצבעה

בעד – רוב

נגד – אין

נמנעים – 1

ההצעה בענין הקמת ועדת הפירושים התקבלה.

היו"ר רוני בר-און

אם כן, ההצעה התקבלה.

שאול יהלום:

אדוני היושב ראש, אני חייב לצאת לישיבה, ברשותך. יש נושא שנקרא: מנהלי
הסיעות. אדוני מעורב בענין, ויושב ראש הכנסת מעורב, ואחרי אלף החלטות,
דיבורים והכל, צריכה להתקיים ישיבה שבה יוחלט על הענין. החליט על כך אפילו
יושב ראש הכנסת בישיבה שבה השתתפו כל ראשי הסיעות.

היו"ר רוני בר-און

גם הנושא הזה נמצא בבירור ביני לבין יושב ראש הכנסת. לא ראיתי לנכון להביא
את זה השבוע בפני הוועדה, ואני לא רוצה לפרט. בכל אופן, רשמנו את ההערה
שלך.

7. הגדלת מספר החברים בוועדה המשותפת לתקציב הבטחון

היו"ר רוני בר-און

הנושא הבא, והאחרון, הגדלת מספר החברים בוועדה המשותפת לתקציב הבטחון. ועדה
זו מורכבת מ-5 חברים מוועדת חוץ ובטחון ו-5 מוועדת הכספים. הבנתי שהיתה שם
איזה שהיא קונססיה , והוחלט לצרף מוועדת הכספים את חבר-הכנסת אברהם בייגה
שוחט מסיעת העבודה. זה היה סיכום בין יושב ראש הקואליציה ויושב ראש סיעת
העבודה-מימד . אז ראשית, אנחנו צריכים לאשר זאת, ובמקביל, נצטרך להוסיף עוד
מישהו מוועדת חוץ ובטחון.

גדעון סער:

מי הם נציגי הליכוד החברים בוועדת חוץ ובטחון?

היו"ר רוני בר-און

חזן, יתום ועמרי שרון.

גדעון סער:

ומי נציגי שינוי?

היו"ר רוני בר-און

זה רק בכספים, וזה רצאבי.

גדעון סער:

אני מציע לדחות את זה.

היו"ר רוני בר-און

יושבת ראש סיעת העבודה "מנדנדת" לי באופן נואש, בין היתר, פעם אחת לפחות,
בנוכחותך.

גדעון סער:

אם תהיה לי רשימה של כל נציגי הליכוד בוועדת חוץ ובטחון.

היו"ר רוני בר-און

אני זוכר את מגלי.

גדעון סער:

מי עוד?

 היו"ר רוני בר-און

אני ממש לא זוכר.

גדעון סער:

אני חושב ששטייניץ.

היו"ר רוני בר-און

דוד לוי.

גדעון סער:

דוד לוי לא ירצה להיות. האם הוועדה חייבת להיות פריטטית?

היו"ר רוני בר-און

כל ועדה משותפת חייבת להיות פריטטית. מהליכוד, אמרתי לך, שטייניץ, לוי,
מגלי, חזן, יתום וחברת-הכנסת בלומנטל.

גדעון סער:

למה לא מגלי?

היו"ר רוני בר-און

אני אמרתי לא מגלי? אתה אמרת לא מגלי. אתה רוצה לחשוב על זה? אני הייתי
רוצה להודיע על זה היום בכנסת, כי הוועדה צריכה לעבוד.

גדעון סער:

ומה יקרה אם נודיע על זה מחר?

היו"ר רוני בר-און

שום דבר.

גדעון סער:

האם אפשר להסמיך אותי לקבוע את נציג הליכוד?

היו"ר רוני בר-און

בבקשה, כפי שעשתה דליה איציק. אנחנו נצטרך לאשר את השם בוועדת הכנסת.

גדעון סער:

אז נאשר את מגלי.

ארבל אסטרחן:

תמיד אפשר להחליף בהודעה.

היו"ר רוני בר-און

ובכן, אנחנו מרחיבים את הוועדה המשותפת לתקציב הבטחון, ל-12 חברים. מטעם
ועדת הכספים מתווסף חבר-הכנסת אברהם בייגה שוחט, מטעם ועדת חוץ ובטחון
מתווסף חבר-הכנסת מגלי והבה. מי בעד? מי נגד?

הצבעה

בעד – 4

נגד – אין

נמנעים – אין

ההצעה להוסיף את חברי הכנסת אברהם שוחט ומגלי והבה, התקבלה.

היו"ר רוני בר-און

4 בעד, אין מתנגדים ואין נמנעים, ההצעה להוסיף את חברי הכנסת שוחט ומגלי
לוועדה המשותפת לתקציב ובטחון נתקבלה.

מאיר פרוש:

מי - - - בוועדת הכספים, אם מותר לדעת - - -

היו"ר רוני בר-און

הירשזון, רצאבי, ליצמן ונציג סיעת ש"ס שאני לא יודע מי זה.

אתי בן-יוסף:

גם חבר-הכנסת אבשלום וילן.

היו"ר רוני בר-און

תודה רבה, הישיבה נעולה.

(הישיבה ננעלה בשעה 9:50)
