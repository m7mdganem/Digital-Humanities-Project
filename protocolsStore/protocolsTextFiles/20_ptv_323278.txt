הכנסת העשרים

מושב שני

פרוטוקול מס' 114

מישיבת ועדת הכנסת

יום שני, כ"ז באדר א' התשע"ו (07 במרץ 2016), שעה 10:00

סדר היום:

א. פניית מספר חברי כנסת בדבר שימוש לא ראוי בסעיף "דיון מחדש" על-ידי
יושב-ראש ועדה.

ב. קביעת ועדות לדיון בהצעות חוק ובהצעה לסדר-היום:

1. הצעה לסדר-היום בנושא: "ציון יום זכויות לקהילה הגאה", של חברי הכנסת
מרב מיכאלי, דב חנין, יעל גרמן, מיכל רוזין, מירב בן ארי ואמיר אוחנה.

2. הצעת חוק הביטוח הלאומי (תיקון – תגמולים מוגדלים לעצמאי בשירות
מילואים), התשע"ה–2015, של חבר הכנסת עפר שלח וקבוצת חברי הכנסת
(פ/1659/20).

3. הצעת חוק שירות המדינה (גמלאות) (תיקון מס' 58) (שינוי שיטת עדכון
הגמלאות לעובדי שירותי הביטחון), התשע"ו-2016 (מ/1004).

4. הצעת חוק פינוי ובינוי (פיצויים) (תיקון מס' 4) (פינוי בשל סירוב בלתי
סביר), התשע"ו-2016 (מ/1023) ו-(מ/1024).

ג. בקשת יושב-ראש ועדת העבודה, הרווחה והבריאות למיזוג הצעות החוק הבאות:

1.הצעת חוק הביטוח הלאומי (תיקון מס' 172) (תיקון הגדרת לידה), התשע"ו-2016
(מ/1009)

3. הצעת חוק הביטוח הלאומי (תיקון - הרחבת הזכאות לביטוח אמהות),
התשע"ה-2015 (פ/174/20).

נכחו:

חברי הוועדה:

דוד ביטן – היו"ר

אמיר אוחנה

ישראל אייכלר

יואב בן צור

יואל חסון

אחמד טיבי

אלעזר שטרן

חברי הכנסת:

עבדאללה אבו מערוף

יעל גרמן

אלי כהן

יעל כהן-פארן

ניסן סלומינסקי

אוסאמה סעדי

מיכל רוזין

מוזמנים:

  -----------------------------------------------------------------------
  רעיה עדני     –    רפרנטית מים, אגף התקציבים, משרד האוצר
  ------------- ---- ----------------------------------------------------

  -----------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

טלי רם

א. פניית מספר חברי כנסת בדבר שימוש לא ראוי בסעיף "דיון מחדש" על-ידי
יושב-ראש ועדה

היו"ר דוד ביטן:

אני פותח את הישיבה. יעל, בבקשה.

יעל גרמן (יש עתיד):

אדוני היושב-ראש, אני מאוד מעריכה את הדיון המהיר ואני חייבת לומר שאנחנו
כולנו מאוד סומכים עליך, לאור באמת ההחלטות השקולות והמאוד מאוד
אובייקטיביות והוגנות גם בעבר.

יש לנו כלי שנקרא "דיון מחדש", אנחנו כולנו קוראים לזה רביזיה. "דיון
מחדש", משתמשים בו בדרך כלל חברי האופוזיציה או כל מי שמתנגד להחלטה. יש
החלטה מסוימת בוועדה, אז יש רשות לבקש "דיון מחדש" כדי לשקול מחדש לפני שזה
חלוט.

אבל ברור ומובן שאם מישהו מסכים לחוק והוא מבקש "דיון מחדש", על מה הוא
בדיוק מבקש "דיון מחדש"? הוא הצביע בעד החוק, הוא בעד החוק, אז על מה
ה"דיון מחדש"?

מה שקרה זה שנעשה שימוש לא ראוי, ציני, פוליטי.

היו"ר דוד ביטן:

פוליטי, נכון.

יעל גרמן (יש עתיד):

מניפולטיבי.

היו"ר דוד ביטן:

פרלמנטרית.

יעל גרמן (יש עתיד):

לא, זה לא פרלמנטרי כי פרלמנטרי, אני רוצה להאמין ש - - -

היו"ר דוד ביטן:

איך את מגדירה את העניין של הפיליבסטר? זה שימוש ראוי?

יעל גרמן (יש עתיד):

כן.

היו"ר דוד ביטן:

זה פרלמנטרי.

יעל גרמן (יש עתיד):

כן, אבל אין בו - - -

היו"ר דוד ביטן:

אותו דבר. מה ההבדל? אנחנו צריכים לשבת ימים ולשמוע.

יעל גרמן (יש עתיד):

נכון, אבל הייתי אומרת שזה הגיוני וזה חלק מההרגלים הפרלמנטריים. כאשר
אנחנו לוקחים והופכים את הכוונה של המחוקק, אז זה לא ראוי ולא נכון.

היו"ר דוד ביטן:

אני אקל עלייך. אני מוכן לעשות רביזיה ברביזיה, בתנאי שאתם תסכימו לכך שלא
ניתן להגיש רביזיה מעבר לשעה משעת הדיון. אני מוכן לזה. אם אתם תסכימו
שמסתיים הדיון, ואפשר להגיש רביזיה לכל היותר שעה ממועד סיום הדיון, אני
מוכן לעשות רביזיה ברביזיה.

דב חנין (הרשימה המשותפת):

זה מאוד מסובך כי לעתים אנחנו פשוט - - -

היו"ר דוד ביטן:

אחרת מה? בשנייה האחרונה. למה הם עושים את זה? בואו נשים את הדברים על
השולחן. כי הוא רוצה לסיים את התהליך ולא לקבל רביזיה בשעה 16:00 אחר
הצהרים, דקה לפני המושב.

לכן, צריך למצוא את האיזון הראוי. האיזון הראוי אומר שאני מוכן ללכת לקראת
העניין הזה, בתנאי שהמועד האחרון להגשת הרביזיה יהיה שעה מסוף הדיון.

דב חנין (הרשימה המשותפת):

שעה מסוף הדיון זה לא ריאלי.

היו"ר דוד ביטן:

למה לא ריאלי? מאוד ריאלי. אם את אומרת שרק מי שהשתתף ורק מי שהצעתו נדחתה,
אז שיגיש רביזיה במקום, ולא כל אחד יכול להגיש את זה בשעה 16:00 או למחרת.

יעל גרמן (יש עתיד):

אני מבינה מה שאתה אומר אבל מה שאני מבקשת ממך, קודם כול, להכיר בעובדה שזה
לא הגיוני, לא נכון, וזה ציני, לבוא ולהגיש רביזיה על משהו שאתה מסכים אתו.

היו"ר דוד ביטן:

מכיר בעובדה, ולעומת זאת גם אני מכיר בעובדה שבשעה 16:00 מגישים רביזיה, זה
גם לא בסדר. זה ניצול של הנושא הפרלמנטרי באותה מידה. אין שום הבדל.

יעל גרמן (יש עתיד):

הבנתי.

היו"ר דוד ביטן:

הסיבה שהוא אומר את הרביזיה, כדי לסיים עניין ולא לקבל את הרביזיה אחרי
ארבע שעות.

דב חנין (הרשימה המשותפת):

ניצול כלים פרלמנטריים הוא לגיטימי.

היו"ר דוד ביטן:

אז היא אומרת שלא.

דב חנין (הרשימה המשותפת):

אני רוצה להציג את הנושא מזווית קצת שונה.

יעל גרמן (יש עתיד):

לא. אני אומרת שהמקרה הזה הוא לא לגיטימי.

דב חנין (הרשימה המשותפת):

המקרה הזה הוא לא לגיטימי. אדוני היושב-ראש, ברשותך.

היו"ר דוד ביטן:

רגע, חבר הכנסת שטרן הצביע קודם.

אלעזר שטרן (יש עתיד):

אני חושב שיש היגיון במה שאתה אומר. צריך למצוא את - - -

יעל גרמן (יש עתיד):

שעתיים.

אלעזר שטרן (יש עתיד):

אמרתי, צריך למצוא את האיזון הראוי כי על פניו באמת בגלל זה עושים את זה.

יעל גרמן (יש עתיד):

אבל שעתיים.

היו"ר דוד ביטן:

אם אתם מסכימים - - -

יעל גרמן (יש עתיד):

שעתיים.

היו"ר דוד ביטן:

לא נסיים היום. נשב, ננסח משהו, שינוי תקנון בהסכמה.

אלעזר שטרן (יש עתיד):

אבל אני רוצה להגיד לך משהו.

היו"ר דוד ביטן:

אני אומר משהו על דעתך גם, ניסן?

ניסן סלומינסקי (הבית היהודי):

אני רק רוצה להוסיף.

היו"ר דוד ביטן:

בסדר, תן להם לדבר.

אלעזר שטרן (יש עתיד):

אני רוצה להגיד משהו על זה, ודווקא טוב שהיושב-ראש יושב כאן. אני חושב –
ואתה לא יכול לעשות כלום – אבל העצוב בעניין הזה, שהדיון הסתיים באקורד
לדעתי צורם מבחינת ניהול הישיבה.

מה הכוונה? בא משרד המשפטים, אמר עמדה, ביקשת זמן בשביל הדיון. למה אני
אומר את זה? כי יש הבדל. כשאתה מבקש הגינות או הוגנות, אז אני אומר שנציג
היועץ המשפטי לממשלה או משרד המשפטים דיבר בשלוש דקות האחרונות, גם כן רק
בגלל שמישהו מהאופוזיציה אמר לו לדבר, הוא בא עם עמדה כתובה, לא היה זמן
לשאלות, ודקה אחרי זה יש החלטה ורביזיה והצבעה.

היו"ר דוד ביטן:

זה ניהול הישיבה. כל יושב-ראש מנהל בדרכו.

יעל גרמן (יש עתיד):

על הנושא הזה פנינו ליולי.

היו"ר דוד ביטן:

אתה רוצה שאני אגיד לך מה דעתי על ניהול של מישהו?

אלעזר שטרן (יש עתיד):

לא, אני רק אומר לך שהרביזיה, היה לה מקום הגיוני הפעם.

היו"ר דוד ביטן:

יכול להיות.

אלעזר שטרן (יש עתיד):

לא רק בהיבט של מה שאתה אומר, ואמרתי לך, אתה צודק.

היו"ר דוד ביטן:

אנחנו מדברים עכשיו על הנושא העקרוני, לא מה שקרה בוועדת החוקה.

יעל גרמן (יש עתיד):

כבוד היושב-ראש, אני חושבת ששעתיים זה יהיה סביר. שעה זה לחוץ.

היו"ר דוד ביטן:

מה זה משנה?

יעל גרמן (יש עתיד):

זה משנה. אנחנו רצים מוועדה לוועדה.

היו"ר דוד ביטן:

אם את טוענת שמי שעמדתו נדחתה, אז שיחליט מייד אם הוא מגיש.

ארבל אסטרחן:

גם מי שלא היה בדיון יכול לבקש רביזיה.

אלעזר שטרן (יש עתיד):

ניסן, מתי הדיון? במושב האחרון?

היו"ר דוד ביטן:

אבל עדיין, צריך שיהיה איזה מועד. אם יהיה מועד, אז הוא לא צריך לעשות
שימוש, ואני לא צריך לעשות ואף אחד לא צריך לעשות.

יעל גרמן (יש עתיד):

בוא נדבר על עד שעתיים.

דב חנין (הרשימה המשותפת):

אדוני היושב-ראש, קודם כול, הדיון הזה הוא דיון חשוב ואני חושב שחברתי,
חברת הכנסת גרמן, נוהגת נכון שהיא מביאה אותו לבירור עקרוני בוועדת הכנסת,
לא רק אפרופו מה שהיה בוועדת חוקה.

היו"ר דוד ביטן:

כן, אמרתי, זה עניין עקרוני.

דב חנין (הרשימה המשותפת):

בדיוק. אנחנו רוצים להפריד את זה. אין ספק שיש שימוש לרעה בכלי של רביזיה.

היו"ר דוד ביטן:

על-ידי שני הצדדים.

דב חנין (הרשימה המשותפת):

על-ידי שני הצדדים, בוודאי. אבל אסור לנו, אפרופו השימוש לרעה הזה, לפגוע
בכלי הזה שהוא כלי מאוד מאוד חשוב.

היו"ר דוד ביטן:

מקבל את זה.

דב חנין (הרשימה המשותפת):

גם ההצעה שלך, אדוני היושב-ראש, יכולה ליצור מצב שבו לפעמים מתעורר הצורך
ברביזיה כי – לא יודע מה.

ארבל אסטרחן:

נכון. רביזיה אמיתית.

דב חנין (הרשימה המשותפת):

חשבנו על זה מחדש, כולנו, בלי קשר של אופוזיציה - - -

יעל גרמן (יש עתיד):

מישהו שלא היה בדיון.

דב חנין (הרשימה המשותפת):

מישהו שלא היה בדיון או פתאום קיבלנו עוד חוות דעת, ואנחנו רוצים לפתוח את
זה.

היו"ר דוד ביטן:

אז מה אתה רוצה, אני לא מבין.

ארבל אסטרחן:

כשיושבים לנסח, פתאום מגלים שמשהו חסר.

דב חנין (הרשימה המשותפת):

נכון. בדיוק, ואז אנחנו מעוניינים - - -

היו"ר דוד ביטן:

אז אפשר ליצור מקרים חריגים.

דב חנין (הרשימה המשותפת):

אדוני היושב-ראש, מונעים מאתנו, היכולת פה להחריג היא מאוד מאוד מוגבלת
ובעייתית, ואנחנו מונעים איזושהי יכולת גמישות שהיא הכרחית לעבודת הוועדה.

היו"ר דוד ביטן:

בוא נבחין. אני רוצה להסביר את הכוונה שלי. אם הדיון מתמשך בחוק, אז אין
בעיה להגיש את הרביזיה גם אחרי יומיים. אם עכשיו הוא דן בחוק – חוק הטרור
נגיד היה נמשך מספר ישיבות – אז אין שום בעיה כי זה לא פוגע בתהליך עצמו.
אבל ברגע שסיימתי את התהליך ואני מתקדם הלאה, אפשר רק שעה.

אם עכשיו אנחנו דנים בהצעת חוק לקראת קריאה שנייה ושלישית, עשרה דיונים, 20
דיונים, אז תגישו את הרביזיה מתי שאתם רוצים, זה באמת לא רלוונטי ולא פוגע
בתהליך.

קריאות:

- - -

היו"ר דוד ביטן:

אתה לא יכול לבקש ממני, אחרי שאני סיימתי. למשל, ועדת הכנסת, מקבלים החלטה
מסוימת, רוצים להתקדם איתה, להביא את זה למליאה, ופתאום ב-16:00 "תוקעים"
לי רביזיה. אז אני אומר רביזיה כדי למנוע דבר כזה. אבל אם יש תהליך, אין לי
בעיה. אפשר לנסח את זה.

דב חנין (הרשימה המשותפת):

אני מבין את ההערה - - -

היו"ר דוד ביטן:

נכון, ארבל?

דב חנין (הרשימה המשותפת):

קשה להבחין.

יעל גרמן (יש עתיד):

אבל שעה זה קצר מדי.

ארבל אסטרחן:

הקושי הוא אם יש רביזיה אמיתית. עניין אמיתי, יש פה קושי.

היו"ר דוד ביטן:

אבל אז היושב-ראש יכול לעשות דיון חוזר. מה הבעיה?

ארבל אסטרחן:

לא, אין דבר כזה. רביזיה זה דיון חוזר.

דב חנין (הרשימה המשותפת):

לא, אין. זהו.

היו"ר דוד ביטן:

בסדר, הוא יכול. למה אין לו סמכות? אני לא יכול לתקן החלטה? אני יכול.

ארבל אסטרחן:

לא, רק דרך רביזיה.

היו"ר דוד ביטן:

לא. לא נכון. למה? אני יכול לתקן תמיד, כיושב-ראש, לעשות דיון על תיקון
החלטה.

דב חנין (הרשימה המשותפת):

איך אתה יכול לעשות את זה?

היו"ר דוד ביטן:

זה בסמכות שלנו.

דב חנין (הרשימה המשותפת):

אין סמכות כזאת.

היו"ר דוד ביטן:

הסמכות טבועה בדיון. זה לא נכון, אני לא מסכים למה שאת אומרת.

ארבל אסטרחן:

אם אושר חוק לקריאה ראשונה, אתה לא יכול לפתוח אותו.

היו"ר דוד ביטן:

ודאי, אני יכול עד למועד. עד למועד.

דב חנין (הרשימה המשותפת):

דוד, אתה לא יכול.

היו"ר דוד ביטן:

היושב-ראש כן יכול להביא לתיקון החלטה.

דב חנין (הרשימה המשותפת):

אתה לא יכול.

היו"ר דוד ביטן:

לא. רביזיה זה דיון מחדש, והיושב-ראש יכול לתקן את ההחלטה. לא מדויק מה
שאתם אומרים.

יעל גרמן (יש עתיד):

ארבל, את הרביזיה אפשר להגיש רק עד שמגישים את הנוסח.

ארבל אסטרחן:

נכון. עד שזה מונח.

יעל גרמן (יש עתיד):

אז אם הנוסח מונח בתוך שעתיים, אז אפשר - - -

ארבל אסטרחן:

בדרך כלל הוא לא מונח תוך שעתיים. בדרך כלל, הוועדה גמרה בבוקר, והנוסח
יונח אחרי צהרים או למחרת אחר הצהרים.

יעל גרמן (יש עתיד):

אז שיניחו את הנוסח כמה שיותר מהר.

היו"ר דוד ביטן:

אי-אפשר. אפשר להניח רק ב-16:00.

ארבל אסטרחן:

להניח זה רק במליאה.

יעל גרמן (יש עתיד):

מה נראה לָך סביר?

היו"ר דוד ביטן:

מה שאת אומרת אנחנו נפתור במצב לא של "דיון מחדש" אלא תיקון החלטה.

דב חנין (הרשימה המשותפת):

עוד לא סיימתי.

היו"ר דוד ביטן:

נכתוב את זה, נמצא בתקנון. אני לא מבין את הסיפור הזה. זה דבר ברור מאליו
שהיושב-ראש יכול להביא דיון לתיקון החלטה, בלי קשר לדיון מחדש.

ארבל אסטרחן:

מה זה תיקון? אושר חוק. היושב-ראש יכול לפתוח את החוק אחרי שהוועדה הצביעה?
בלי רביזיה?

היו"ר דוד ביטן:

כן. ודאי. כן, למה לא?

דב חנין (הרשימה המשותפת):

לא. מה פתאום.

היו"ר דוד ביטן:

בתיקון החלטה אין שום בעיה.

דב חנין (הרשימה המשותפת):

אין תיקון החלטה.

היו"ר דוד ביטן:

חבר'ה, עכשיו אישרנו החלטה מסוימת. אחרי ארבע שעות - -

קריאה:

זה לא כמו חוק.

היו"ר דוד ביטן:

- - אני כיושב-ראש מביא דיון – לא דיון חוזר. דיון חוזר על תיקון החלטה. יש
הבדל בין "דיון מחדש" שאומר לפתוח את הכול - - -

יעל גרמן (יש עתיד):

אני לא מכירה דבר כזה, אבל יש לנו פה יועצת משפטית.

ארבל אסטרחן:

"דיון מחדש", אפשר לפתוח גם רק נושא. זה על הצבעה מסוימת.

היו"ר דוד ביטן:

אז אני אומר, תיקון החלטה זה דבר הגיוני. עזבו, חבר'ה, את הסיפור הזה.
הכללים האלה שלכם של 67 שנים, הם סותרים כל תהליך בכל מוסד. אפשר להביא
תיקון החלטה ללא קשר ל"דיון מחדש". מה זה הדבר הזה? להגיד לי לא כתוב
בתקנון? זה דבר אלמנטרי של כל גוף שדן, מה אתם מדברים שטויות?

מיכל רוזין (מרצ):

אבל אם יש הצבעה?

יעל גרמן (יש עתיד):

אבל אם הצבעת?

היו"ר דוד ביטן:

אז זה בדיוק העניין. שהוא הביא לתיקון החלטה מסוימת.

מיכל רוזין (מרצ):

מה זאת אומרת? אתה יכול כל חוק להצביע עשר פעמים בוועדה?

היו"ר דוד ביטן:

אני אסביר.

מיכל רוזין (מרצ):

מתי הסוף? כמה פעמים אפשר להצביע?

היו"ר דוד ביטן:

אין-סוף. עד שזה לא מגיע למליאה, אין סוף. זה מאושר במליאה, אין סוף, מה
זאת אומרת.

דב חנין (הרשימה המשותפת):

רגע, אולי גם יושב-ראש הכנסת יכול להביא לתיקון החלטה אחרי שהצביעו במליאה?

היו"ר דוד ביטן:

אבל אני לא מדבר על זה. אני מדבר על מקרים שהרביזיה נכונה.

דב חנין (הרשימה המשותפת):

למה אתה מפלה לרעה את יושב-ראש הכנסת? אולי הוא גם יוכל להביא לתיקון החלטה
אחרי שהכנסת החליטה?

היו"ר דוד ביטן:

לא. זה משהו אחר.

דב חנין (הרשימה המשותפת):

למה?

היו"ר דוד ביטן:

כי החלטת המליאה היא החלטה קונסטיטוציונית. בוועדה לא.

דב חנין (הרשימה המשותפת):

וועדה לא קונסטיטוציונית?

היו"ר דוד ביטן:

לא. בוועדה לא. הוועדה מכינה למליאה.

דב חנין (הרשימה המשותפת):

לא נכון. יש נושאים שבהם ההחלטה של ועדה היא קונסטיטוציונית.

ארבל אסטרחן:

הצבעה במליאה היא משמעותית.

היו"ר דוד ביטן:

ההצבעה במליאה היא משמעותית, הצבעה פה היא לא משמעותית. כל עוד המליאה לא
החליטה, הכול פתוח. זה כלל בסיסי בדברים האלה.

דב חנין (הרשימה המשותפת):

אני רוצה לקבל רשות דיבור לשלוש דקות, אבל בלי הפרעות.

היו"ר דוד ביטן:

בסדר. בבקשה.

דב חנין (הרשימה המשותפת):

תודה, אדוני היושב-ראש. שלושה דברים. ראשית, אני חושב שהבעיה שעליה מצביעה
חברת הכנסת גרמן ממוקמת במקום טיפה שונה. הבעיה היא – ואת זה אני חושב צריך
למנוע – הבעיה שאותה צריך למנוע זה הגשת רביזיה על-ידי מי שבעצמו איננו
תומך ברביזיה, ברמה המהותית. כאן נמצאת הבעיה. הגשת רביזיה כדי למנוע
רביזיות, זה הדבר שצריך למנוע אותו בתקנון.

יעל גרמן (יש עתיד):

כמו התנגדות לחוק בהסכמת ממשלה, אתה צריך להצביע נגד החוק.

דב חנין (הרשימה המשותפת):

מאה אחוז. אם אנחנו מבטיחים שמי שמגיש את הרביזיה, מצביע אחר כך בפועל בעד
הרביזיה, אז אנחנו פותרים את העניין, אין שום בעיה.

מיכל רוזין (מרצ):

כמו במליאה. אתה מתנגד לחוק, אתה צריך להצביע נגדו.

דב חנין (הרשימה המשותפת):

בדיוק. אנחנו צריכים ליצור האחדה שאומרת - - -

קריאה:

אתה יכול להימנע במליאה.

מיכל רוזין (מרצ):

לא נכון. אתה צריך להתנגד.

אלעזר שטרן (יש עתיד):

אוקיי, אז שיימנע.

מיכל רוזין (מרצ):

בסדר, שיימנע.

קריאות:

- - -

היו"ר דוד ביטן:

אי-אפשר. הבטחתי לא להצביע, אז אני לא מצביע. רבותי. הוא ביקש שלוש דקות
בלי הפרעה. בואו ניתן לו.

דב חנין (הרשימה המשותפת):

אז לכן, אדוני היושב-ראש, אני מציע לתקן את התקנון כך שייאמר במפורש שמי
שהציע את הרביזיה צריך להגיע לדיון ולהצביע בעד הרביזיה. מי שהציע רביזיה
צריך להגיע לדיון ולהצביע בעד הרביזיה. זו המשמעות של הגשת רביזיה - תעמוד
מאחורי החלטותיך, אל תטרטר סתם את הכנסת ולא את ועדות הכנסת. הגשת רביזיה –
תתכבד, תבוא ותצביע. זה לדעתי פותר 90% מהבעיות המיותרות.

לגופן של ההצעות שאדוני מציע, אני חושב כל הגבלה מהותית על הרביזיה תיצור
לנו קשיים עצומים בעבודת הכנסת. לפעמים – לא רק היושב-ראש – לפעמים כל חברי
הוועדה משתכנעים שצריך להגיע לאיזשהו שינוי, איזשהו תיקון, לא יודע מה.
הבנו שטעינו במשהו. אנחנו נכנסים לאיזשהו מסלול שאי-אפשר אחר כך יהיה לצאת
ממנו, וזה מיותר.

אני, אדוני היושב-ראש, מזהיר מההצעה שלך. אתה אומנם רואה את זה כדבר טכני,
שהיושב-ראש יכול כל פעם להביא לתיקון החלטה.

היו"ר דוד ביטן:

לא. אמרתי שלדעתי זה בסמכות, אבל לא ניכנס לזה. יש לי פתרון אחר.

דב חנין (הרשימה המשותפת):

מאה אחוז. זה פתח לצרות, ואם אנחנו - - -

היו"ר דוד ביטן:

יש לי פתרון אחר לעניין.

דב חנין (הרשימה המשותפת):

אוקיי. אם יש לך פתרון אחר, נשמח לשמוע. תודה.

היו"ר דוד ביטן:

בבקשה. הוא היה כאן מהתחלה. לפחות מי שהיה מהתחלה, מגיע לו.

עבדאללה אבו מערוף (הרשימה המשותפת):

הדיון מובן, לא אוסיף לדברים, אבל מה שכבוד היושב-ראש מציע – מה המצב הקיים
עכשיו? יש חוק שהוועדה הכינה, הוא נגמר, הושלם על-ידי היועצת המשפטית,
ועדיין לא הוגש למזכירות הכנסת. אפשר לעשות רביזיה. נכון?

היו"ר דוד ביטן:

אז זו בדיוק הבעיה.

עבדאללה אבו מערוף (הרשימה המשותפת):

לכן, לא. נשאיר את המצב.

היו"ר דוד ביטן:

אז מה אתם רוצים, רק ללכת לפי הצד שלכם?

עבדאללה אבו מערוף (הרשימה המשותפת):

לא. להשאיר את המצב כקיומו.

היו"ר דוד ביטן:

כי כולם מנצלים את הנושא. כמה פעמים הרביזיות זה סתם?

עבדאללה אבו מערוף (הרשימה המשותפת):

בסדר, אבל - - -

היו"ר דוד ביטן:

זה סתם. אז אפשר לחשוב שכל רביזיה חתומה בסלע. היא לא חתומה בסלע.

עבדאללה אבו מערוף (הרשימה המשותפת):

הרביזיה זה כלי להתנגד.

מיכל רוזין (מרצ):

מי שהגיש רביזיה צריך לעמוד במה שהוא הגיש.

היו"ר דוד ביטן:

אתם רוצים לחשוב על זה?

יעל גרמן (יש עתיד):

לא, לא. אני חושבת שהרעיון של חברי דב חנין הוא רעיון טוב מאוד.

היו"ר דוד ביטן:

מה שאומר דב חנין זה רק מה שכתבתם. אני אומר, בואו נעשה דבר כזה.

יעל גרמן (יש עתיד):

לא, הוא אומר דבר אחר. הוא בא ואומר, אם מישהו מגיש רביזיה, יואיל בטובו
להצביע בעדה. לא יכול להיות שהוא יגיש רביזיה ויצביע נגדה, זה לעשות חוכא
ואטלולא מהוועדה.

היו"ר דוד ביטן:

לא, זה לא הולך.

יעל גרמן (יש עתיד):

אני חושבת שזה הרעיון הנכון.

קריאות:

- - -

אחמד טיבי (הרשימה המשותפת):

הערה, מה שקורה במליאה. אדוני היושב-ראש, כאשר מישהו מתנגד להצעת חוק
במליאה - - -

היו"ר דוד ביטן:

אני נותן לך מכיוון שאתה יושב-ראש המפלגה שלו, אז - - -

אחמד טיבי (הרשימה המשותפת):

לא, לא. זאת הערה שתעזור לכולם אחר כך. אוסאמה ירחיב יותר טוב ממני.

היו"ר דוד ביטן:

לא. שלו במיוחד.

אוסאמה סעדי (הרשימה המשותפת):

לכן שתקתי.

היו"ר דוד ביטן:

למה אתה יושב שם?

אחמד טיבי (הרשימה המשותפת):

אני בודד בצמרת. כאשר מישהו מגיש התנגדות להצעת חוק שהממשלה תומכת בה
במליאה - -

אוסאמה סעדי (הרשימה המשותפת):

לא יכול להצביע בעד.

אחמד טיבי (הרשימה המשותפת):

- - הוא חוזר למושב שלו, הוא לא יכול להצביע בעד.

ארבל אסטרחן:

הוא יכול.

היו"ר דוד ביטן:

הוא יכול. היא אומרת שהוא יכול. ארבל, תעני את.

ארבל אסטרחן:

אתה לא מכריח אף פעם חבר כנסת איך להצביע. אם הוא ביקש להתנגד, ותומך,
מורידים אותו מהדוכן כי הוא לוקח זמן למישהו אחר.

אחמד טיבי (הרשימה המשותפת):

אז הרציונל מובן?

היו"ר דוד ביטן:

כן.

אחמד טיבי (הרשימה המשותפת):

תודה רבה.

היו"ר דוד ביטן:

סעדי, לפני שאתה מתחיל, אני פורס לכם את מה שאני אומר.

קריאות:

- - -

מיכל רוזין (מרצ):

הוא אף פעם לא יכול להצביע במליאה, לא יכול להיות שיצביע בעד.

ניסן סלומינסקי (הבית היהודי):

יכול להצביע. אין כזה דבר.

היו"ר דוד ביטן:

רבותי, כל אחד יכול להצביע איך שהוא רוצה. אתם יודעים מה אותי מרגיז הכי
הרבה במליאה? שבן-אדם עולה, ויכול לדבר על מה שהוא רוצה.

ניסן סלומינסקי (הבית היהודי):

הוא לא מדבר אף פעם על הנושא.

היו"ר דוד ביטן:

עולה על נושא מסוים, ומדבר על מה שהוא רוצה. זה בסדר? זה הכי גרוע שיש.
באמת. נרשם להצעת חוק, ומדבר לא יודע מה, על ארצות-הברית. זה הכי גרוע שיש.
אבל לא משנה, יש הרבה פגמים.

מיכל רוזין (מרצ):

את זה אפשר לתקן.

היו"ר דוד ביטן:

אני אפרוס לכם את ההצעה שלי. ההצעה שלי היא פשוטה.

מיכל רוזין (מרצ):

היה דיון 40 חתימות, אי-אמון, היינו יכולים לדבר על הרבה דברים.

אחמד טיבי (הרשימה המשותפת):

אבל תן לאוסאמה.

היו"ר דוד ביטן:

תן לי רגע, שהוא יתייחס למה שאני אומר. אני אומר כזה דבר. נמצא גם פתרון
לבעיה אם הרביזיה טובה, והיא מוגשת.

ארבל אסטרחן:

אמיתית.

היו"ר דוד ביטן:

קודם כול, כל עוד דיון לא הסתיים, אפשר תמיד להגיש רביזיה. זאת אומרת, אם
יש דיון בהצעת חוק או בנושא אחר, והוא נמשך, אפשר להגיש רביזיה תמיד. אני
לא מגביל את הרביזיה.

יעל גרמן (יש עתיד):

על רביזיה אפשר להצביע רק אחרי החלטה.

אוסאמה סעדי (הרשימה המשותפת):

זה אחרי הצבעה.

היו"ר דוד ביטן:

לא, לא. יש לנו מצבים. הנה, בחוק הרכב אנחנו בכל סעיף מצביעים.

יעל גרמן (יש עתיד):

אם אתה מצביע – כן.

היו"ר דוד ביטן:

ודאי.

יעל גרמן (יש עתיד):

אנחנו רק בסוף מצביעים בוועדת חוקה, אין לנו דבר כזה שבמהלך הדיון מצביעים.

היו"ר דוד ביטן:

לא משנה, אז יש כל מיני אופציות. כל עוד הדיון לא הסתיים, לא משנה מה, אפשר
להגיש רביזיה. ברגע שהוא הסתיים, אז אנחנו נגביל את המועד להגשת הרביזיה,
בואו נעשה פשרה שעה וחצי, לא שעתיים ולא שעה.

לגבי רביזיה שמוגשת אחרי הזמן, צריכה להיות הסכמת היושב-ראש. מה שאני מציע
זה דבר כזה. אם הרביזיה היא אמיתית וטובה, אז גם היושב-ראש צריך לתמוך בה,
ואז היושב-ראש יכול להעביר אותה ל"דיון מחדש".

מיכל רוזין (מרצ):

אתה מעקר פה את כוחה של האופוזיציה.

יעל גרמן (יש עתיד):

אז אני מציעה עוד תיקון קל.

היו"ר דוד ביטן:

ואז, אם אנחנו רוצים להגיש רביזיה גם אחרי ארבע שעות, אז אתה מגיש ואני
מסכים ואנחנו מעבירים את זה לדיון - -

יעל גרמן (יש עתיד):

דוד, עוד תיקון קל. ואם היושב-ראש לא מסכים, זה עולה אליך לוועדת הכנסת.

היו"ר דוד ביטן:

- - ואז זה פותר לנו את הבעיה של חלוף המועד.

מיכל רוזין (מרצ):

לא, אתה מבטל את יכולת האופוזיציה.

היו"ר דוד ביטן:

אבל מה אתם רוצים? אז אתם מבטלים גם את יכולת הקואליציה להגיש רביזיה.

מיכל רוזין (מרצ):

לא, אנחנו לא מבטלים.

היו"ר דוד ביטן:

איפה זה כתוב וחתום בסלע שרק האופוזיציה מגישה?

מיכל רוזין (מרצ):

אנחנו אומרים שלא יכול להיות שמי שמגיש - - -

יעל גרמן (יש עתיד):

שתהיה לנו זכות לערער.

היו"ר דוד ביטן:

חבר'ה, זאת פשרה הוגנת לדעתי.

עבדאללה אבו מערוף (הרשימה המשותפת):

אבל אתה תגביל את המועד עד ההגשה למזכירות.

היו"ר דוד ביטן:

זה בדיוק הבעיה.

יעל גרמן (יש עתיד):

עוד רובד אחד. רק לתקן עוד דבר אחד, שתהיה לנו זכות, שתהיה לנו יכולת,
במידה שהיושב-ראש לא מסכים, לערער בפני ועדת הכנסת.

היו"ר דוד ביטן:

אז מה עשינו? זה עוד תהליך. לא, זה יותר מדי.

יעל גרמן (יש עתיד):

כן. אז שתהיה לנו באיזשהו מקום זכות ערעור. ודאי שהיושב-ראש לא יסכים.

היו"ר דוד ביטן:

אז תמיד זה יגיע אלינו.

ישראל אייכלר (יהדות התורה):

אני חושב ש-24 שעות אחרי ההצבעה זה המינימום שאדם יכול להתארגן.

היו"ר דוד ביטן:

לא. לא.

ישראל אייכלר (יהדות התורה):

יש חברי כנסת שאינם חברי ועדה.

היו"ר דוד ביטן:

לא, אייכלר, עזוב. אז יישאר המצב הזה.

אחמד טיבי (הרשימה המשותפת):

זו הצעה מצוינת של אייכלר.

יעל גרמן (יש עתיד):

אתה באופוזיציה, שכחת איפה אתה.

אחמד טיבי (הרשימה המשותפת):

פעם זה היה ככה.

היו"ר דוד ביטן:

אייכלר, אתה טועה.

דב חנין (הרשימה המשותפת):

אדוני היושב-ראש, 24 שעות זה המינימום.

אוסאמה סעדי (הרשימה המשותפת):

אדוני - - -

היו"ר דוד ביטן:

לא, אז יימשך המצב.

אחמד טיבי (הרשימה המשותפת):

אם לא תיתן לאוסאמה, אני אפוצץ את הישיבה.

ישראל אייכלר (יהדות התורה):

אתן לכם דוגמה. אני לא חבר בוועדת חוקה, ויש איזה חוק שלא מוצא חן בעיני,
נודע לי על זה רק אחר הצהרים - - -

אחמד טיבי (הרשימה המשותפת):

אייכלר, תן לאוסאמה, מה קרה לך?

היו"ר דוד ביטן:

קודם כול, זה לא מדויק כי אתה מקבל בסנהדרין את הכול. אי-אפשר. אייכלר,
אנחנו לא מסכימים להצעה.

ישראל אייכלר (יהדות התורה):

רק הצעתי הצעה הגיונית.

אוסאמה סעדי (הרשימה המשותפת):

בדיוק. אדוני היושב-ראש, אני חושב שמה שאמר חבר הכנסת אייכלר - - -

היו"ר דוד ביטן:

אתם רוצים למנוע מהקואליציה?

אוסאמה סעדי (הרשימה המשותפת):

לא. אבל אתה מדבר על 24 שעות. אדוני היושב-ראש, המחזה שהיה ביום שני שעבר
וגם לפני זה, שהיושב-ראש בעצמו אחרי ההצבעה ישר מבקש רביזיה – ישר - - -

היו"ר דוד ביטן:

גם בוועדת כספים עשו את זה וגם אני עשיתי את זה.

אוסאמה סעדי (הרשימה המשותפת):

ואחרי זה, אדוני היושב-ראש, אחרי זה באים והוא מצביע נגד הרביזיה, זה פשוט
לא תקין ולא ראוי - -

היו"ר דוד ביטן:

מביש.

אוסאמה סעדי (הרשימה המשותפת):

- - ומביש. לכן אני חושב שכעיקרון צריך - - -

היו"ר דוד ביטן:

יש הרבה דברים מבישים. לא רק זה.

אוסאמה סעדי (הרשימה המשותפת):

אנחנו מנסים לתקן את המצב.

היו"ר דוד ביטן:

אז תיקון אי-אפשר רק בצד שלכם.

מיכל רוזין (מרצ):

מנסים להימנע.

אוסאמה סעדי (הרשימה המשותפת):

אני מנסה פשוט להיות הוגן בשני הצדדים.

מיכל רוזין (מרצ):

אין פה צדדים. אתה הצד של הכנסת.

היו"ר דוד ביטן:

הצד אופוזיציה-קואליציה צריך להיות משהו הגון והוגן. אם אתם לא מוכנים לזה,
אז מה אתם רוצים.

קריאות:

- - -

היו"ר דוד ביטן:

אני מגן. אני אומר, כל עוד הדיון מתמשך, תגישי מתישהו.

אוסאמה סעדי (הרשימה המשותפת):

לא, אבל זה אחרי הצבעה.

היו"ר דוד ביטן:

הסתיים הדיון? את צריכה להגביל את זה בזמן.

אוסאמה סעדי (הרשימה המשותפת):

אז 24 שעות, כי מה עשה ניסן בשבוע שעבר? הוא אמר, אני עכשיו עושה רביזיה,
אני לא רוצה שהאופוזיציה תבוא אלי בסוף היום.

היו"ר דוד ביטן:

נכון, נכון. גם ועדת הכספים עשו את זה, גם אני עשיתי את זה כמה פעמים.
והצבעתי נגד עצמי.

אוסאמה סעדי (הרשימה המשותפת):

לפעמים, דוד – הנה, מה שעשה ניסן בשבוע שעבר. החוק הזה לא עלה בשבוע שעבר,
לא השבוע, לא יודע אם יעלה בסוף החודש, אבל זה נראה מגוחך כל הסיפור הזה.
לכן, צריך קודם כול לקבוע כעיקרון – מי שמבקש רביזיה לא יכול להצביע נגד
הרביזיה. זה לא נראה טוב.

היו"ר דוד ביטן:

אין דבר כזה.

אוסאמה סעדי (הרשימה המשותפת):

לא נראה. דבר שני, צריך להגביל את זה בזמן. אני מסכים אתך שצריך להגביל
בזמן, אבל צריך לתת זמן, אלא במקרים חריגים ביותר. צריך לתת 24 שעות.

היו"ר דוד ביטן:

מי יקבע מה המקרה החריג?

אוסאמה סעדי (הרשימה המשותפת):

ועדת הכנסת.

ישראל אייכלר (יהדות התורה):

לא, אם זה כבר עלה למליאה - - -

אוסאמה סעדי (הרשימה המשותפת):

ועדת הכנסת.

היו"ר דוד ביטן:

בדרך כלל זה עולה. אם זה לא עולה, אין בעיה.

ישראל אייכלר (יהדות התורה):

אם זה עלה – עלה, אבל אם זה לא עלה, תן לו 24 שעות.

היו"ר דוד ביטן:

אני לא יכול, אני חייב לקבוע כלל שהוא טוב לתמיד. לא רק אם זה עלה או לא
עלה.

ישראל אייכלר (יהדות התורה):

לא, זה לא "יתקע" אותך. אתה יכול להעלות את זה מייד.

אוסאמה סעדי (הרשימה המשותפת):

דוד, אני הולך לקראת פשרה. אני חושב שצריך להגביל את זה בזמן, 24 שעות - -

היו"ר דוד ביטן:

לא 24.

אוסאמה סעדי (הרשימה המשותפת):

- - אלא במקרים חריגים ביותר.

מיכל רוזין (מרצ):

אני יכולה להציע הצעה?

אוסאמה סעדי (הרשימה המשותפת):

אם יש חוק כזה, דחוף ביותר - - -

היו"ר דוד ביטן:

מי יקבע מה זה מקרה חריג?

ישראל אייכלר (יהדות התורה):

לא. אם זה עלה למליאה.

אוסאמה סעדי (הרשימה המשותפת):

ועדת הכנסת. במקרים חריגים - - -

היו"ר דוד ביטן:

תמיד זה יבוא לוועדת הכנסת. תמיד רביזיה תבוא לוועדת הכנסת.

אוסאמה סעדי (הרשימה המשותפת):

לא, לא. דוד, כמה מקרים חריגים כאלה? כמה מקרים דחופים?

היו"ר דוד ביטן:

לא, זה שימוש פרלמנטרי. אתה יכול להגיד סתם רביזיה? היושב-ראש לא יסכים,
אתה תגיד, אני רוצה דיון - - -

אוסאמה סעדי (הרשימה המשותפת):

לא. 24 שעות, אלא במקרים דחופים.

קריאות:

- - -

יעל גרמן (יש עתיד):

אתה צודק לגבי מי שנמצא בתוך הדיון, אבל מה עם מי שלא היה בדיון? כמו שאומר
אייכלר.

היו"ר דוד ביטן:

אז מה? בעיה שלו.

יעל גרמן (יש עתיד):

הוא לא ידע. אתה מגביל אותו. הוא רוצה להגיש רביזיה, הוא לא היה בדיון.

היו"ר דוד ביטן:

קודם כול, אני לא מקבל את זה. אם הדיון חשוב לו, שיבוא לדיון. הוא לא יכול
לא לבוא ואחר כך להגיד, אני לא הייתי.

אוסאמה סעדי (הרשימה המשותפת):

הוא לא היה בכנסת.

יעל גרמן (יש עתיד):

היו לו שלושה דיונים חשובים. דוד, אתה יודע את זה.

היו"ר דוד ביטן:

בוא ניתן לניסן, הוא בא במיוחד וצריך לחזור. הוועדה העמוסה ביותר זו הוועדה
שלו. הוא הולך עם תיק גדול, ומכניס כל הזמן חוקים. כל היום הוא מכניס חוקים
לתיק.

ניסן סלומינסקי (הבית היהודי):

עכשיו אנחנו דנים על הטרור, לא היה לי אפילו חבר כנסת שיוכל להחליף אותי.

היו"ר דוד ביטן:

איפה כולם?

יעל גרמן (יש עתיד):

כי כולנו פה.

אחמד טיבי (הרשימה המשותפת):

כי אתה משליט טרור. כי אתה משליט טרור.

מיכל רוזין (מרצ):

אנחנו פה.

יעל גרמן (יש עתיד):

כולנו פה, ניסן.

ניסן סלומינסקי (הבית היהודי):

בסדר, נותנים את העדיפות.

היו"ר דוד ביטן:

איפה הקואליציה?

מיכל רוזין (מרצ):

לא. הקואליציה לא באים לישיבות של ועדת חוקה.

אוסאמה סעדי (הרשימה המשותפת):

באים רק להצבעות.

היו"ר דוד ביטן:

אנחנו סומכים על ניסן.

יעל כהן פארן (המחנה הציוני):

הם לא היו בדיון, הם באים להצביע.

מיכל רוזין (מרצ):

חוץ מבני בגין, סליחה.

ניסן סלומינסקי (הבית היהודי):

הזעקנו אותו עכשיו שיחליף אותי.

מיכל רוזין (מרצ):

הוא היחיד שמגיע.

היו"ר דוד ביטן:

שלא יעשה לך הצבעה על חוק הטרור. רביזיה מחדש.

ניסן סלומינסקי (הבית היהודי):

מה שאני רוצה להגיד, מאחר שאנחנו נמצאים לפני פורים, אז בואו נסיר את המסכה
מכולנו. באמת, אנחנו יכולים לדבר גבוהה-גבוהה - -

מיכל רוזין (מרצ):

בפורים שמים מסכה.

ניסן סלומינסקי (הבית היהודי):

- - אבל כולנו מכירים אחד את השני ואנחנו יודעים. ולמה זה נוצר? כי פשוט
השתמשו בזה, האופוזיציה השתמשה בנושא של רביזיה – לפני שזה עולה למליאה,
אחרי שהכול מתוכנן – מגישים רביזיה, הכול נעצר.

עכשיו תדע, הנושא הזה – אצלי נניח זה על חוק אחד. התקציב, אם לא נעשה את
הדבר הזה, בחיים, אף פעם לא יעבור תקציב מדינה. תקציב מדינה זה מסה אדירה,
עם רביזיות בלי סוף.

מיכל רוזין (מרצ):

תחריג - - -

ניסן סלומינסקי (הבית היהודי):

אז תחריג את התקציב, תחריג את זה, תחריג את זה.

מיכל רוזין (מרצ):

לא. תקציב מוחרג בהרבה מאוד דברים. תקציב לא עובר, נופלת ממשלה. זה שונה
משאר החוקים. יש הרבה החרגות בנושא התקציב.

ניסן סלומינסקי (הבית היהודי):

הרי זה נולד – וכולנו, עשינו את זה, מי לא עשה את זה –אצל ליצמן או אצל
גפני בהתחלה זה היה, תוך דקה רביזיה, ומצביעים. עד שבסוף אמרו – לא, נחכה
חצי שעה.

היו"ר דוד ביטן:

אצל גפני גם אין טענות, אף אחד לא טוען. זאת אומרת, זה שהגיש את הרביזיה
אפילו לא מדבר.

ניסן סלומינסקי (הבית היהודי):

מה שאני רוצה לומר, שהרעיון הזה נולד כי אחרת אי-אפשר היה אף פעם להעביר
תקציב.

היו"ר דוד ביטן:

הבנתי. בתקציב באמת תהיה בעיה.

ניסן סלומינסקי (הבית היהודי):

לא רק זה. לכן אני אומר, בדברים האלה מה שצריך, אם רוצים לעשות הסדר, צריך
באמת לעשות נניח שעה אחרי כן כי הרי אנשים נמצאים, הם הצביעו נגד, למה אתם
לא מבקשים רביזיה?

ישראל אייכלר (יהדות התורה):

רוב חברי הכנסת לא נמצאים, ניסן.

קריאות:

- - -

יעל גרמן (יש עתיד):

ניסן, מי שנמצא – אני אתך, אתה צודק, אבל מה עם מי שלא נמצא?

ניסן סלומינסקי (הבית היהודי):

אז למה אתם לא מגישים רביזיה? הרי אתם מתנגדים לזה.

מיכל רוזין (מרצ):

לא הספקנו. לא הספקנו לפתוח את הפה.

ניסן סלומינסקי (הבית היהודי):

לפעמים אני מזכיר לכם.

מיכל רוזין (מרצ):

לא, אתה לא מזכיר.

דב חנין (הרשימה המשותפת):

ניסן, אני אתן לך דוגמה. אתה שאלת משהו, אני אתן לך דוגמה.

מיכל רוזין (מרצ):

חבר הכנסת ביטן, אני יכולה להגיד שני משפטים?

היו"ר דוד ביטן:

בואו נקים צוות.

ניסן סלומינסקי (הבית היהודי):

דוד, תן לי לסיים. לכן אני אומר, אם אתה רוצה מצב כזה, אפשר שעה, יותר מזה
אי-אפשר להגיש רביזיה.

דב חנין (הרשימה המשותפת):

אתה פוגע פה באופן מהותי בחברי כנסת.

ניסן סלומינסקי (הבית היהודי):

אבל יש שני מצבים נוספים. לדוגמה, וזה קרה לנו הרבה פעמים, שהגענו לסיכום
ועכשיו אני סירבתי להצביע כל עוד – נניח זה היה בנושא של הייעוץ, אם אתם
זוכרים, כל עוד משרד הרווחה לא הודיע שיש תקציב לנושא של עורכי דין, נניח
בגישור – הכוח שלי, אני אומר להם: רבותי, אני מאשר את זה ואני מגיש רביזיה,
אבל רק אני, עד שיגיע. זה אמצעי ללחוץ אותם שיגיע.

ארבל אסטרחן:

מעכב את זה עד ש... עושים את זה לפעמים.

היו"ר דוד ביטן:

בסדר גמור. אין בעיה.

ניסן סלומינסקי (הבית היהודי):

ברגע שהגיע התקציב, ויתרתי.

היו"ר דוד ביטן:

ביקשת במועד.

ניסן סלומינסקי (הבית היהודי):

אז אני אומר שוב, אני מגיש את הרביזיה.

היו"ר דוד ביטן:

גם ככה נגיש רביזיה. בשיטה שאני מציע, גם לך מותר.

יעל גרמן (יש עתיד):

זה לא ראוי.

ניסן סלומינסקי (הבית היהודי):

אני רק רוצה להגיד להם, ההפך, זה הרביזיה הראויה. בדרך כלל, רביזיה, מצד
אחד אני מאשר, אבל לוחץ אותם להביא את האישור הכספי, אחרת אין טעם לחוק בלי
זה. ככה לוחצים. עשינו את זה, עד שקיבלתי את האישור לכסף, ושחררתי.

היו"ר דוד ביטן:

ניתן למיכל להתייחס.

דב חנין (הרשימה המשותפת):

מיכל, משפט ברשותך.

ניסן סלומינסקי (הבית היהודי):

אתה תקים צוות, נכון?

היו"ר דוד ביטן:

אני אקים צוות.

דב חנין (הרשימה המשותפת):

משפט, בהמשך לדבריו של חבר הכנסת אייכלר. למשל הסיעה של חבר הכנסת אייכלר,
סיעת יהדות התורה, היא סיעה לא גדולה בכנסת. היא לא יכולה להיות בכל ועדות
הכנסת כל הזמן.

מיכל רוזין (מרצ):

גם מרצ.

דב חנין (הרשימה המשותפת):

אבל בהחלט הם סיעה שעוקבת אחרי העניינים. הוא לא העלה פה טענה תיאורטית,
אדוני היושב-ראש. אני ראיתי את זה כמה פעמים, שחברי כנסת חרדים, אחרי שהיה
דיון - - -

ישראל אייכלר (יהדות התורה):

אחרי שנודע לנו שעבר משהו בוועדה, ביקשנו רביזיה.

דב חנין (הרשימה המשותפת):

נודע להם מה שהיה, והם ביקשו רביזיה כמה שעות אחרי זה. הם לא יכולים תוך
שעה.

היו"ר דוד ביטן:

אז אמרתי, שאם חבר מציע והיושב-ראש מסכים, הרביזיה בתוקף.

ישראל אייכלר (יהדות התורה):

היושב-ראש מסכים, זה כבר בעיה, כי היושב-ראש יכול להיות בקואליציה - - -

ניסן סלומינסקי (הבית היהודי):

זו הסיעה שהכי בקיאה ויודעת מה קורה בכנסת.

דב חנין (הרשימה המשותפת):

אבל הם לא היו בדיון.

היו"ר דוד ביטן:

אז נמשיך במצב הקיים. אין בעיה.

ישראל אייכלר (יהדות התורה):

לא אכפת לי.

דב חנין (הרשימה המשותפת):

הם לא היו בדיון והם לא שמעו מה היה שם, איך הם יכולים להגיש רביזיה?

היו"ר דוד ביטן:

בבקשה.

מיכל רוזין (מרצ):

שני משפטים. ניסן, חבל שאתה הולך ולא שומע אותי. בני עושה עבודה טובה, אתה
יכול לסמוך עליו.

יעל גרמן (יש עתיד):

אני מבקשת להיות בפנים.

היו"ר דוד ביטן:

אין בעיה.

קריאה:

- - -

היו"ר דוד ביטן:

לא, צוות על מנת להגיע להסכמות. נשב ונכין משהו. אני בעד לתקן, הם גם בעד
לתקן, עכשיו הוויכוח הוא מה עושים.

מיכל רוזין (מרצ):

אני רוצה להגיד שני משפטים עקרוניים, חשובים. אני חושבת באמת – וניסן, אני
רוצה שתקשיב לי, ואני אומרת את זה מתוך הערכה – אבל אני רוצה לומר שהעובדה
שכל פעם אנחנו מגיעים לשולחנך, באמת, היא מעידה על איזושהי בעיה בתוך מסגרת
ההתנהלות של ועדת החוקה.

אני אומרת את זה כמי שנמצאת גם בוועדות אחרות, כמי שעמדה בראש ועדה בכנסת
הקודמת, מכירה ועדות אחרות. יש פה איזושהי בעיה של התנהלות, שאני מבינה
שברור שיש פה קושי מול אופוזיציה.

היו"ר דוד ביטן:

או זה, או "התלבשתם" עליו.

מיכל רוזין (מרצ):

לא, לא נכון. באמת שלא. באמת שאין פה כוונה.

יעל גרמן (יש עתיד):

ממש לא. אנחנו גם בידידות אישית.

מיכל רוזין (מרצ):

וזה לא אישי מול ניסן.

היו"ר דוד ביטן:

הנה, החזרתם אותו לכיסא.

מיכל רוזין (מרצ):

לא, אבל אני לא רוצה עימות בינינו. אני אמרתי את זה בישיבה האחרונה, כאשר
על חוק הטרור נתת אתה את זה כדוגמה. אנחנו מקיימים שוב ושוב ושוב דיונים על
כל סעיף ועל כל דבר, וכשמגיע משהו שמאוד מלחיץ את הקואליציה – וזה ברור,
והאופוזיציה באה להילחם, וגם זה ברור, זהו תפקידנו – יש תחושה של מהירות
שאינה מן העניין, יש תחושה שלא דנים, ומה שקרה בחוק האחרון בכל סעיף וסעיף,
ולא נותנים לכל חברי הכנסת, כולל אלה שנכנסים ברגע האחרון, לדבר. בסופו של
דבר, גם מראית עין היא חשובה, וכן, האופוזיציה, מטרתה למשוך דיונים ויש
דרכים גם להפסיק את זה.

אבל כאשר אנחנו מרגישים שבאמת מבטלים אותנו לחלוטין, זאת התחושה, ולא
מקיימים דיון לעומק, אז אנחנו מתרעמים. זו נקודה אחת. וניסן, חשוב שתקשיב
לנו. זה לא נגדך וזה לא סתם התלהמות של חברי האופוזיציה, יש לנו הרבה ועדות
להתלהם בהן. בהחלט יש פה אמירה. זה אחד.

דבר שני, וחשוב לי להגיד. צריך לחשוב – וחבל שארבל יצאה – איך עושים את
הדבר הזה. קודם כול, אני ממש מסכימה לחלוטין, אני חושבת שלא יכול להיות מי
שמתנגד שמצביע בעד, אותו דבר כמו במליאה זה צריך להיות.

כן צריך לחשוב איך האופוזיציה לא מייצרת מזה – ואני מסכימה אתך – את המנוף
כדי להרע, "לדפוק", איך שאתה רוצה לקרוא לזה, את הקואליציה. השאלה אם אפשר
לעשות שאומרים עד שעה לפני תחילת המליאה, ואז יש מספיק זמן.

היו"ר דוד ביטן:

לא, אז יש בעיה של - - -

מיכל רוזין (מרצ):

לא. יש לך חצי שעה וחצי שעה.

היו"ר דוד ביטן:

לא. זה לא ככה.

יעל גרמן (יש עתיד):

אנחנו נדבר על זה בצוות.

היו"ר דוד ביטן:

זה לא ככה מכיוון שאפשר לדבר ואז אנחנו מגיעים.

דב חנין (הרשימה המשותפת):

רק אני רוצה לומר - -

היו"ר דוד ביטן:

אני מציע – רגע, רגע.

דב חנין (הרשימה המשותפת):

- - שכל המהירות הייתה לחינם.

ניסן סלומינסקי (הבית היהודי):

דוד, אני רוצה לענות על משהו.

היו"ר דוד ביטן:

מכיוון שתקפו אותך אישית, בבקשה.

מיכל רוזין (מרצ):

לא. אמרתי שלא תקפתי אישית.

היו"ר דוד ביטן:

תקפו את הניהול.

מיכל רוזין (מרצ):

זה לא אישי.

ניסן סלומינסקי (הבית היהודי):

הרי את יודעת כמה אנחנו מקיימים דיונים על כל נושא.

מיכל רוזין (מרצ):

לכן כשאתה לא מקיים זה קופץ לשמים.

ניסן סלומינסקי (הבית היהודי):

אז אני רוצה להגיד שכן. נניח בנושא הזה של ההשעיה, שהוא חוק קטן, קבעתי
שלוש ישיבות.

היו"ר דוד ביטן:

הקטן הזה גדול יהיה.

ניסן סלומינסקי (הבית היהודי):

ישיבה ראשונה, שאמרתי בכוונה בלי נייר, רק בואו נדון על העקרונות. זה לא
פשוט לאף אחד מאתנו.

מיכל רוזין (מרצ):

ניסן, אנחנו יושבים אתך שעות על גבי שעות בחוק הטרור – באמת, די ניסן,
מספיק.

יעל גרמן (יש עתיד):

לא, אל תדבר על זה. זה לא פייר. אתה ביקשת מאתנו לדון על משהו שלא - - -

מיכל רוזין (מרצ):

אני מוכנה שנשב עם ביטן, נעלה את הסרטונים ונראה ביחד איך מתנהלת הישיבה.

ניסן סלומינסקי (הבית היהודי):

דוד, אתה רק רואה מה שקורה? מותר לי לדבר שתי דקות בלי להפריע? מותר לי?

מיכל רוזין (מרצ):

הכול נפלא, הכול מצוין. אנחנו סתם קטנוניים ועולים - - -

ניסן סלומינסקי (הבית היהודי):

מותר לי לדבר שתי דקות?

היו"ר דוד ביטן:

הוא לא הפריע לך, נכון?

ניסן סלומינסקי (הבית היהודי):

קבענו ביום רביעי, ואמרתי בכוונה בלי נייר, שנדבר. היו אמצעי תקשורת, ניצלו
את זה לא לדבר אלא להשתולל, הלכה השעה. קבעתי שבוע לאחר מכן שלוש או ארבע
שעות. היו כל חברי הכנסת, היו אולי 30 חברי כנסת כשיש רק שישה מהאופוזיציה.
הגיעו כולם. כולם דיברו, לא הפסקתי אף אחד, לא שמתי שעון. כולם גמרו לדבר,
מיכל לא הייתה באותו יום, אבל כולם. את לא שומעת אותי בכלל.

מיכל רוזין (מרצ):

היה יום הקהילה, ואני שומעת אותך.

ניסן סלומינסקי (הבית היהודי):

לא משנה.

מיכל רוזין (מרצ):

יש לי חלוקת קשב, עם שלושה ילדים יש לי חלוקת קשב מצוינת.

ניסן סלומינסקי (הבית היהודי):

לא משנה. אני לא מאשים אותך אבל היה דיון.

מיכל רוזין (מרצ):

אני קוראת, שומעת את דב ומקשיבה לך, יכולה לחזור על כל מילה.

ניסן סלומינסקי (הבית היהודי):

לא, לא, אז אל תעשו את זה. זה לא מכובד כי גם דב צריך לשמוע. כולם דיברו,
לא הפרענו לאף אחד, כולל כל הגופים החיצוניים שהיו. היו הדמוקרטיה
הישראלית, האזרחים, כולם דיברו.

דב חנין (הרשימה המשותפת):

האזרחים היו?

ניסן סלומינסקי (הבית היהודי):

כן.

דב חנין (הרשימה המשותפת):

מי זה?

ניסן סלומינסקי (הבית היהודי):

לא, זכויות האזרח. כולם דיברו.

יואל חסון (המחנה הציוני):

משהו כזה, זכויות האזרח כזה.

מיכל רוזין (מרצ):

לא הוזמנו פרופסורים לממשל, למדע המדינה.

יואל חסון (המחנה הציוני):

אתה לא זוכר. מה לך ולזכויות אזרח, לזכויות אדם?

מיכל רוזין (מרצ):

בכנסת הקודמת על חוקי המשילות ישבו איתם שעות על גבי שעות לראות איך זה
משפיע על כלל החוק.

יואל חסון (המחנה הציוני):

מיכל, הוא התבלבל. הוא לא יודע מה זה זכויות אדם, זכויות אזרח.

ניסן סלומינסקי (הבית היהודי):

את לא מסוגלת לשמוע.

מיכל רוזין (מרצ):

אתה אומר, אזרחים הוזמנו, ואני אומרת לך שאפילו בעניין הזה לקית בחסר כי לא
הגיעו האנשים שמומחים לשיטות ממשל, להגיד איך זה משפיע.

ניסן סלומינסקי (הבית היהודי):

תסלחי לי, אני באמצע הדיבור.

היו"ר דוד ביטן:

אבל למה את עושה לו את זה? את רואה? אתם לא נותנים לו לדבר אף פעם, דרך
אגב.

יואל חסון (המחנה הציוני):

באמת. חסר לו לדבר, אדוני. באמת. נקים עמותה בשבילו שתאפשר לו לדבר. באמת,
נילחם על זכותו לדבר. הבעיה שהוא מדבר יותר מדי. זאת הבעיה, אדוני. הלוואי
והיה מדבר קצת פחות.

ניסן סלומינסקי (הבית היהודי):

גמרנו את הישיבה הזאת, אפילו עוד נשאר זמן קצת, שיכולנו להאריך. חצי שעה הם
דיברו אפילו, ולא הפריע.

היו"ר דוד ביטן:

חבר'ה, אנחנו לא נמצאים פה כדי להגיד האם ועדת חוקה מתנהלת בסדר.

ניסן סלומינסקי (הבית היהודי):

שבוע לאחר מכן קבענו עוד ארבע שעות ואמרנו, עכשיו אנחנו דנים על החוק.
פתחנו, קראנו את החוק, הוא קצר, ואמרנו, עכשיו רוצים לדבר על כל סעיף
וסעיף. נתנו לכל אחד לדבר.

היו"ר דוד ביטן:

בסדר, מאה אחוז.

ניסן סלומינסקי (הבית היהודי):

דב דיבר 17 דקות, לדוגמה.

מיכל רוזין (מרצ):

לא דיברנו אבל על הסעיפים.

ניסן סלומינסקי (הבית היהודי):

אבל אף אחד לא דיבר על הסעיף - -

יואל חסון (המחנה הציוני):

לא הגענו לזה.

מיכל רוזין (מרצ):

לא הגענו לזה.

ניסן סלומינסקי (הבית היהודי):

- - למה? כי כל אחד היה צריך לדבר עוד פעם על הרס הדמוקרטיה, על החוק נגד
זה - - -

היו"ר דוד ביטן:

אבל זו זכותם.

ניסן סלומינסקי (הבית היהודי):

לא, אבל במקום לדבר על הסעיפים - - -

היו"ר דוד ביטן:

הם טוענים שהחוק הוא הרס הדמוקרטיה ואנחנו אומרים שלא.

ניסן סלומינסקי (הבית היהודי):

ואחר כך אתם באים ואומרים שלא נתנו לכם לדבר על הסעיפים.

היו"ר דוד ביטן:

טוב, רבותי. אני מציע - - -

מיכל רוזין (מרצ):

זה חלק משינוי שיטת הממשל. לא יכול להיות הזלזול הזה. מה לעשות. וגם אם
אנחנו נאבקים נגדו, זה לגיטימי, בשביל זה יש אופוזיציה.

ניסן סלומינסקי (הבית היהודי):

30 ח"כים, כולל מי שהגיע עשר דקות לפני - - -

היו"ר דוד ביטן:

די, ניסן. אני מציע שאנחנו נקים צוות כדי להגיע לאיזושהי הסכמה, ואז אנחנו
נביא את זה לאישור בוועדת הכנסת. צריכים לתקן את התקנון במקרה הזה. אני
מציע שאני ארכז את הצוות. בצוות יהיו - ניסן, גרמן וחנין. בסדר?

יעל גרמן (יש עתיד):

וכמובן היועצת המשפטית.

היו"ר דוד ביטן:

היועצת המשפטית היא חלק מהצוות. יש פה תיקוני תקנון וכו'. זה לא החלטה.
נקים את הצוות ואחרי שנשב, נעבד את זה - - -

יואל חסון (המחנה הציוני):

מה הצוות יעשה?

היו"ר דוד ביטן:

אנחנו ננסה להגיע לפשרה בין האופוזיציה לקואליציה, על מנת לעשות תיקון ראוי
לשנים הבאות.

ישראל אייכלר (יהדות התורה):

אני מציע לא לעשות שום תיקונים כי זה רק הרס – הרס לאופוזיציה והרס
לקואליציה.

היו"ר דוד ביטן:

אני לא בטוח. אני לא בטוח.

ישראל אייכלר (יהדות התורה):

אבל אם אתה לא רוצה אני לא אבוא לצוות, אני לא צריך להפריע לכם.

יעל גרמן (יש עתיד):

נימת היעלבות נשמעה.

יואל חסון (המחנה הציוני):

אדוני, סליחה. אין לנו נציג, לסיעת המחנה הציוני.

היו"ר דוד ביטן:

אוקיי. רויטל סויד.

ישראל אייכלר (יהדות התורה):

אני מוכן להיות שם למרות שאין לי זמן.

היו"ר דוד ביטן:

תכניסו גם את רועי פולקמן. רועי פולקמן ורויטל סויד ייכנסו.

מיכל רוזין (מרצ):

ומרצ לא?

היו"ר דוד ביטן:

אבל זה צוות קטן, אנחנו נביא לכם המלצות. זה לא צוות שמחליט גם. אם לא נגיע
להסכמה – אתם רוצים לעשות דיון נוסף ולקבל החלטה בבקשה שלכם? גם אפשרי.

ישראל אייכלר (יהדות התורה):

רגע, איך הכנסת את רועי פולקמן ולא אותי? מה הרעיון?

היו"ר דוד ביטן:

אני כבר שמעתי את העמדה שלך, אתה מסוכן מאוד.

ישראל אייכלר (יהדות התורה):

אז לא, אני לא בא. תסתדרו בעצמכם. אתה הולך לפגוע באופוזיציה אנושות והם לא
חשים את זה.

יואל חסון (המחנה הציוני):

חבר הכנסת אייכלר, לא שמת לב, לא הוזמנת.

מיכל רוזין (מרצ):

אבל הוא רוצה. מה זה הוא לא הוזמן? הוא מזמין את עצמו. אם הוא יחכה שיזמינו
אותו הוא לא יהיה - - -

ישראל אייכלר (יהדות התורה):

תראו מה הולכים לעשות לכם. הולכים לתת לכם משהו נגד ניסן, הולכים להגביל את
האופוזיציה מלהגיש רביזיות - - -

יואל חסון (המחנה הציוני):

אני מציע לך להצביע אי-אמון בממשלה.

מיכל רוזין (מרצ):

חבר הכנסת ביטן, לא להפלות מיעוטים, בבקשה להכניס את אייכלר לוועדה.

ישראל אייכלר (יהדות התורה):

לא, לא צריך.

ב. קביעת ועדות לדיון בהצעות חוק ובהצעה לסדר-היום:

1. הצעה לסדר-היום בנושא: "ציון יום זכויות לקהילה הגאה", של חברי הכנסת
מרב מיכאלי, דב חנין, יעל גרמן, מיכל רוזין, מירב בן ארי ואמיר אוחנה

היו"ר דוד ביטן:

הצעה לסדר-היום: ציון יום זכויות לקהילה הגאה, של חברי הכנסת מרב מיכאלי,
דב חנין, יעל גרמן, מיכל רוזין, מירב בן-ארי ואמיר אוחנה. כל כך הרבה
ח"כים?

אלעזר שטרן (יש עתיד):

אני מוותר. אתה רואה, אני מוותר.

יואל חסון (המחנה הציוני):

ומה הטענה בעניין?

היו"ר דוד ביטן:

לאן אתם רוצים? לאן אתן רוצות?

מיכל רוזין (מרצ):

ועדה למעמד האישה ושוויון מגדרי.

יעל גרמן (יש עתיד):

מעמד האישה, נכון.

מיכל רוזין (מרצ):

מאז שהוקמה הוועדה – אם מותר לי לומר, חבר הכנסת ביטן – מאז שהוקמה
הוועדה - - -

היו"ר דוד ביטן:

איפה אתה מעדיף? מעמד האישה זה בסדר?

אמיר אוחנה (הליכוד):

מעמד האישה זה הכי מתאים.

היו"ר דוד ביטן:

למה מעמד האישה באמת?

מיכל רוזין (מרצ):

יפה, אז למה היה לנו ויכוח במליאה, לא הבנתי.

היו"ר דוד ביטן:

הקהילה הגאה זה נשי.

מיכל רוזין (מרצ):

לא. כי זה מגדרי. שוויון מגדרי.

אמיר אוחנה (הליכוד):

על-פי תחומי הסמכויות של הוועדה, היא עוסקת גם בנושא.

היו"ר דוד ביטן:

מעמד האישה אתם רוצים? מעמד האישה.

מיכל רוזין (מרצ):

כן. שוויון מגדרי.

היו"ר דוד ביטן:

מקובל. מי בעד?

הצבעה

בעד – פה אחד

הבקשה להעביר את ההצעה לסדר-היום: ציון יום זכויות לקהילה הגאה, לדיון
בוועדה לקידום מעמד האישה ולשוויון מגדרי, נתקבלה.

היו"ר דוד ביטן:

אושר.

2. הצעת חוק הביטוח הלאומי (תיקון – תגמולים מוגדלים לעצמאי בשירות
מילואים), התשע"ה–2015, של חבר הכנסת עפר שלח וקבוצת חברי הכנסת
(פ/1659/20)

היו"ר דוד ביטן:

הצעת חוק הביטוח הלאומי (תיקון – תגמולים מוגדלים לעצמאי בשירות מילואים),
התשע"ה-2015, של חבר הכנסת עפר שלח וקבוצת חברי הכנסת. לאן אתם מעוניינים?

אלעזר שטרן (יש עתיד):

רווחה.

היו"ר דוד ביטן:

רווחה דווקא?

ארבל אסטרחן:

רק עבודה, ויש הצעה דומה של חבר הכנסת יואב קיש.

יואל חסון (המחנה הציוני):

נכון. ביטוח לאומי זה רווחה. הגיוני.

היו"ר דוד ביטן:

לאן יואב קיש הגיש?

ארבל אסטרחן:

יש שם הצעה דומה של חבר הכנסת קיש, שהועברה לוועדת העבודה ואמורה להיות
מוצמדת.

היו"ר דוד ביטן:

אוקיי. זה עבר לעבודה, אז שידונו בשתיהן. מי בעד עבודה ורווחה?

הצבעה

בעד – פה אחד

הבקשה להעביר את הצעת חוק הביטוח הלאומי (תיקון – תגמולים מוגדלים לעצמאי
בשירות מילואים), התשע"ה-2015, לדיון בוועדת העבודה, הרווחה והבריאות
נתקבלה.

היו"ר דוד ביטן:

אושר.

3. הצעת חוק שירות המדינה (גמלאות) (תיקון מס' 58) (שינוי שיטת עדכון
הגמלאות לעובדי שירותי הביטחון), התשע"ו-2016 (מ/1004)

היו"ר דוד ביטן:

הצעת חוק שירות המדינה (גמלאות) (תיקון מס' 58) (שינוי שיטת עדכון הגמלאות
לעובדי שירות הביטחון).

ארבל אסטרחן:

זה גם עבודה.

היו"ר דוד ביטן:

אנחנו מציעים ועדת הכספים.

ארבל אסטרחן:

לא, לא.

היו"ר דוד ביטן:

זה מה שביקשו החבר'ה.

ארבל אסטרחן:

רק צריך לדעת שזה נושא של הצמדה של גמלאות. כל שינוי שיטת ההצמדה של עובדי
המדינה – שוטרים, סוהרים, צבא – היה בוועדת העבודה.

היו"ר דוד ביטן:

אז אנחנו נעביר את זה לכספים למרות זאת. מי בעד ועדת הכספים?

יואל חסון (המחנה הציוני):

על איזה חוק?

היו"ר דוד ביטן:

של הגמלאות לשב"כ ולמוסד. מי בעד?

הצבעה

בעד – פה אחד

הבקשה להעביר את הצעת חוק שירות המדינה (גמלאות) (תיקון מס' 58) (שינוי
שיטת עדכון הגמלאות לעובדי שירותי הביטחון), התשע"ו-2016, לדיון בוועדת
הכספים נתקבלה.

היו"ר דוד ביטן:

אושר.

הצעת חוק המים – חבר הכנסת איתן כבל ביקש להיות, אז אני דוחה את זה. נעשה
את זה או מחר או מחרתיים.

4. הצעת חוק פינוי ובינוי (פיצויים) (תיקון מס' 4) (פינוי בשל סירוב בלתי
סביר), התשע"ו-2016 (מ/1023) ו-(מ/1024)

היו"ר דוד ביטן:

הצעת חוק פינוי ובינוי (פיצויים) (תיקון מס' 4) (פינוי בשל סירוב בלתי
סביר).

דב חנין (הרשימה המשותפת):

ועדת כלכלה.

היו"ר דוד ביטן:

היו שתי הצעות חוק, דומות – לא דומות, אבל פינוי בינוי.

ארבל אסטרחן:

השרה הציגה אותן ביחד.

היו"ר דוד ביטן:

השרה הציגה אותן ביחד. אחת עברה ישר לוועדת הרפורמות.

דב חנין (הרשימה המשותפת):

פינוי בינוי מתאים לוועדת כלכלה.

היו"ר דוד ביטן:

השנייה – מי אמר?

דב חנין (הרשימה המשותפת):

כלכלה.

היו"ר דוד ביטן:

אתה אמרת אז?

ארבל אסטרחן:

איתן כבל ביקש כלכלה.

היו"ר דוד ביטן:

אבל אם כבר אחת עברה – והוא דן בתיקוני חקיקה - - -

דב חנין (הרשימה המשותפת):

זה שני דברים שונים.

היו"ר דוד ביטן:

לא, אבל זה קשור לתכנון ובנייה.

דב חנין (הרשימה המשותפת):

נכון. או פנים, או כלכלה.

היו"ר דוד ביטן:

אבל הוא קיבל את כל החוקים של תכנון ובנייה עד היום.

דב חנין (הרשימה המשותפת):

לא. יש פה בעיה.

היו"ר דוד ביטן:

זה חוק תכנון ובנייה.

דב חנין (הרשימה המשותפת):

כן. אדוני, בחוק הספציפי הזה יש בעיה מאוד גדולה. החוק הזה הוא חוק שונה,
הוא חוק שיש בו ויכוח מאוד עקרוני שגם השרה הייתה ערה לזה.

אנחנו פה בעצם מבטלים את זכות הקניין של אנשים שנמצאים במיעוט ומתנגדים
לפינוי בינוי. זה לא חלק מהרפורמות הכלליות. זה מהלך מאוד מאוד עקרוני
ומאוד מרחיק לכת.

אני חושב שזה מתאים או לוועדה שעוסקת בתכנון ובנייה או לוועדה שעוסקת בדיור
באופן קבוע, כי זה לא עוד אחד מענייני פינוי בינוי.

היו"ר דוד ביטן:

אני מבין מה שאתה אומר.

דב חנין (הרשימה המשותפת):

זאת סוגיה נורא-נורא עקרונית. זה פשוט אחד הדברים הכי מהפכניים.

היו"ר דוד ביטן:

והוועדה לא יכולה לדון בסוגיה כזאת עקרונית?

דב חנין (הרשימה המשותפת):

לדעתי לא. אני חושב שזה צריך להגיע לאחת הוועדות הקבועות בכנסת. בדרך כלל
אנחנו – אדוני יודע שבנושאים מאוד עקרוניים אנחנו לא נעביר לאיזושהי ועדת
משנה נושאים של ועדת חוקה. אם זה עניין עקרוני, נעביר לוועדת חוקה.

אני חושב שגם במקרה הזה, כיוון שזו סוגיה מאוד עקרונית, צריך להעביר את זה
לוועדה קבועה ולא לאיזושהי ועדת אד הוק. זה שינוי שבכלל יש ספק בחוקתיות
שלו, שבעצם מאפשרים לזרוק בן-אדם מדירתו כשהוא מתנגד לפינוי בינוי? מה זה
הדבר הזה? אפילו השרה הייתה ערה לזה שזה מאוד בעייתי.

אני חושב שזה ראוי לדיון בוועדה קבועה. אני חושב ועדת כלכלה כי זו הוועדה
שעוסקת בדיור, אבל אם יחליטו ועדת פנים, אז בסדר, גם ועדת פנים ממונה על
תכנון ובנייה.

היו"ר דוד ביטן:

איפה אלי? תקראו לחבר הכנסת אלי כהן. הוא כתב מכתב. בואו נמתין. אתה הולך?

דב חנין (הרשימה המשותפת):

אני הולך.

היו"ר דוד ביטן:

אני אומר שיש משהו במה שאתה אומר. תן לנו לבדוק את זה.

דב חנין (הרשימה המשותפת):

לפני שאתם מתכנסים עוד פעם, תודיעו לי.

היו"ר דוד ביטן:

אני מוריד את זה מסדר-היום. בישיבה הבאה אנחנו נעלה את זה.

אתי בן יוסף:

אריאלה, זה יידחה למועד אחר.

היו"ר דוד ביטן:

הנה, אלי מגיע.

ישראל אייכלר (יהדות התורה):

אני משחרר אתכם, אתם תסתדרו לבד.

היו"ר דוד ביטן:

אייכלר, אני מציע 48 שעות. 48 שעות, לא 24.

דב חנין (הרשימה המשותפת):

אני מצטרף להצעת היושב-ראש.

היו"ר דוד ביטן:

או נכניס סעיף שאייכלר יכול תמיד להגיש.

ישראל אייכלר (יהדות התורה):

לא רק אייכלר. 120 ח"כים, יש להם לפעמים ידיעה שבאיזו ועדה עבר משהו, צריך
לאפשר להם. זה שאתה רוצה לסדר פה משהו עם היושב.

היו"ר דוד ביטן:

לא רוצה לסדר כלום. הם רוצים שאנחנו לא נוכל להגיש, אז צריכה להיות מגבלה
של זמן. אין דרך אחרת.

היו"ר דוד ביטן:

אלי, דב אמר משהו שנשמע לי מאוד מאוד הגיוני לגבי הנושא של פינוי ושל סירוב
בלתי סביר. יש פה בעיה חוקתית של זכות קניין מול הרצון של הרוב לשפר את
מצבם הכלכלי. זה לא רק תכנון ובנייה.

אלי כהן (כולנו):

אני רק רוצה, לפני שאתה - - -

היו"ר דוד ביטן:

אני אגיד לך מה היינו רוצים לעשות, להעביר את זה לוועדת חוקה, ושישיבות
ועדת חוקה יתואמו אתך. דווקא את החוק הזה לא להעביר לוועדה שלך.

אלי כהן (כולנו):

אז קודם כול ככה. החוק הזה באופן מקורי אמור ללכת לוועדת חוקה. זה חוק
לצורך העניין של משרד המשפטים, שמשרד המשפטים בא והגיש אותו. לכן זאת
הכוונה.

בשיחות מול שרת המשפטים, בהתדיינות מולה, יש הסכמה עם שרת המשפטים – הרי מי
שעלתה מעל הדוכן וביקשה שזה יגיע לוועדה זאת הייתה שרת המשפטים.

היו"ר דוד ביטן:

כן, ברור לי.

אלי כהן (כולנו):

כאשר צריך לבוא ולזכור שיושב-ראש ועדת חוקה הוא יושב-ראש מטעם המפלגה שלה,
ועל אף זאת היא החליטה כך מכיוון שנכון יהיה שבכפיפה אחת יבואו וידונו גם
בהתחדשות, גם בחוק המארגנים וגם בדייר סרבן. זה גם אותו יועץ משפטי. שרת
המשפטים, מעל הדוכן - - -

דב חנין (הרשימה המשותפת):

יש פה בעיות חוקתיות, להבדיל מהדברים האחרים, כי אתה בעצם מבטל זכות קניין.

אלי כהן (כולנו):

אני לא מבטל שום דבר, דב.

דב חנין (הרשימה המשותפת):

כשאתה זורק בן-אדם מהבית - - -

היו"ר דוד ביטן:

הוא לא מבטל. הוא בעצם משאיר לו את זכות הקניין שלו, רק הוא מחייב אותו
לפנות.

אלי כהן (כולנו):

דב, אנחנו לא מבטלים שום דבר.

היו"ר דוד ביטן:

הוא מקבל את הדירה אחר כך.

דב חנין (הרשימה המשותפת):

זה מעין זכות קניין, רק בלי הבית.

היו"ר דוד ביטן:

זה השעיה של זכות הקניין.

דב חנין (הרשימה המשותפת):

השעיה, בדיוק. השעיה של זכות הקניין.

היו"ר דוד ביטן:

חוק ההשעיה זה רק בחתימה של 90% מהדיירים.

אלי כהן (כולנו):

אנחנו לא מבטלים שום דבר. אני יודע גם מה אמרת מעל הדוכן. ואני אומר, יש
כאן הסכמה בין ועדת חוקה לוועדה אצלי, תוך הסכמה של השר.

היו"ר דוד ביטן:

לא משנה, אני חושב שבעניין הזה אתם צריכים לוותר. בואו נעביר את זה לוועדת
חוקה. זה לא יפגע בתהליך. אני אחייב את ועדת חוקה לסיים את הדיון הזה תוך
30יום, ואז אתה תוכל להתקדם עם החוק שלך.

אלי כהן (כולנו):

אבל אם שרת המשפטים – בין מי למי המחלוקת?

ארבל אסטרחן:

איתן כבל הציע ועדת כלכלה.

אלי כהן (כולנו):

קודם כול, זה יכול להיות או בוועדת חוקה או אצלי.

היו"ר דוד ביטן:

אז אמרתי, אני לא מקבל את הכלכלה.

ארבל אסטרחן:

ברגע שמישהו צעק ועדה אחרת זה עובר לכאן.

אלי כהן (כולנו):

אם לצורך העניין היינו לוקחים את זה מוועדת - - -

היו"ר דוד ביטן:

אלי, אם אני אחייב את ועדת חוקה לסיים את הדיון הזה תוך 30 יום, זה לא
יפריע לך בתהליך שלך. אני אחייב אותו. אם לא – אני מעביר אליך.

יואל חסון (המחנה הציוני):

אתה לא יכול באמצע לקחת את זה ממנו ולהחזיר את זה.

ארבל אסטרחן:

אנחנו בחודש האחרון.

היו"ר דוד ביטן:

לא, לא. אני מקבל החלטות בהסכמת היושב-ראש. אני עוקף את התקנון ככה. אם הוא
לא מסכים, אני לוקח את זה ומחלק את זה למי שאני רוצה.

אלי כהן (כולנו):

אני מציע, בואו אולי נדחה את ההחלטה כי יש כאן תהליך שהוא תהליך מוזר קצת
אם יש שתי ועדות שמסכימות ביניהן.

דב חנין (הרשימה המשותפת):

זה לא חוקתי.

היו"ר דוד ביטן:

זה לא רלוונטי. יש את ועדת הכנסת, אנחנו חושבים שזה באמת עניין חוקתי וצריך
שוועדת חוקה תדון בזה במכלול השיקולים. זה לא צריך להפריע לך.

אלי כהן (כולנו):

דרך אגב, זו הצעה של שרת המשפטים גם.

היו"ר דוד ביטן:

רגע. זה לא צריך להפריע לך כי אני אגביל אותם בדיון בחוק. זה לא שאתה תסיים
את החוק הראשון מהר, ואתה תיתקע איתם.

קריאה:

זה מה שיקרה.

היו"ר דוד ביטן:

לא. אבל אז אני אקח את החוק חזרה. אין בעיה. אני אקח אותו חזרה ואתן את זה
לוועדה שלך, אין בעיה. בסדר? בוא ניתן צ'אנס.

אלי כהן (כולנו):

בוא נדחה את זה.

היו"ר דוד ביטן:

תחשוב על זה. נדחה את זה לישיבה הבאה. אבל פה צריך לחשוב בהיגיון ולא סתם
בגלל שיקולים של הסכמות.

ג. בקשת יושב-ראש ועדת העבודה, הרווחה והבריאות למיזוג הצעות החוק
הבאות: 1. הצעת חוק הביטוח הלאומי (תיקון מס' 172) (תיקון הגדרת לידה),
התשע"ו-2016 (מ/1009); 2. הצעת חוק הביטוח הלאומי (תיקון – הרחבת הזכאות
לביטוח אמהות), התשע"ה-2015 (פ/174/20)

היו"ר דוד ביטן:

בקשת יושב-ראש ועדת העבודה, הרווחה והבריאות למיזוג הצעות חוק: הצעת חוק
הביטוח הלאומי (תיקון מס' 172) (תיקון הגדרת לידה); הצעת חוק הביטוח הלאומי
(תיקון – הרחבת הזכאות לביטוח אמהות).

אנחנו נאשר את הבקשה הזאת.

הצבעה

בעד – פה אחד

בקשת יושב-ראש ועדת העבודה, הרווחה והבריאות למיזוג הצעת חוק הביטוח הלאומי
(תיקון מס' 172) (תיקון הגדרת לידה), התשע"ו-2016, והצעת חוק הביטוח הלאומי
(תיקון – הרחבת הזכאות לביטוח אמהות), התשע"ה-2015, נתקבלה.

היו"ר דוד ביטן:

תודה רבה, הישיבה נעולה.

הישיבה ננעלה בשעה 11:00.
