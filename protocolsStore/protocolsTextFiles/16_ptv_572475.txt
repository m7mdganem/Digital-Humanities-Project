הכנסת השש-עשרה נוסח לא מתוקן

מושב שלישי

פרוטוקול מס' 177

מישיבת ועדת הכנסת

מיום שני, ד' בכסלו, התשס"ה (22 בנובמבר, 2004) בשעה 09:30

סדר היום:

1. קביעת סדרי דיון

קביעת מסגרת הדיון להצעת סיעת ש"ס להביע אי אמון בממשלה בשל קריסת השירותים
המוניציפליים ברשויות המקומיות ובמועצות הדתיות,

ולהצעת "האיחוד הלאומי"

2. קביעת ועדה לדיון בהצעת חוק הגנת הצרכן (תיקון- סימון מוצרי מזון כשר),
התשס"ד-2004 – של חבר הכנסת אוריאל אריאל (פ/2753).

3. בקשת יושבי ראש ועדת החוקה, חוק ומשפט, וועדת הפנים ואיכות הסביבה
להעברת הצ"ח לתיקון פקודת בתי הסוהר (מס' 29) התשס"ה-2004 מוועדת החוקה,
חוק ומשפט לדיון בוועדת הפנים ואיכות הסביבה

4. שונות 

נכחו:

חברי הוועדה:

רוני בר-און – היו"ר

מאיר פרוש

מוזמנים:

דוד לב

חה"כ אורי אריאל

יועצת משפטית: ארבל אסטרחן

מנהלת הוועדה: אתי בן יוסף

קביעת סדרי דיון

קביעת מסגרת הדיון להצעת סיעת ש"ס להביע אי אמון בממשלה בשל קריסת השירותים
המוניציפליים ברשויות המקומיות ובמועצות הדתיות,

ולהצעת "האיחוד הלאומי"

היו”ר רוני בר-און:

שלום לכולם, אני פותח את הישיבה. הנושא הראשון – קביעת סדרי דיון בשתי
הצעות להביע אי אמון, של סיעת ש"ס ושל "האיחוד הלאומי", הצעות שעניינן
-קריסת השירותים המוניציפליים ברשויות המקומיות ובמועצות הדתיות, של ש"ס,
והשניה – מצוקת הגמלאים לאור התקציב של הממשלה, של "האיחוד הלאומי". ההצעות
יידונו היום. אני מציע לקבוע דיון משולב, 10 דקות לכל מציע.

מאיר פרוש:

"האיחוד הלאומי לא מופיעים כאן, כסעיף .

היו”ר רוני בר-און:

קיבלנו את זה רק אתמול ולכן לא תיקנו את זה בסדר היום.

אני מציע דיון משולב, 10 דקות לכל מציע, אחר כך, 20 דקות לליכוד, 10
לעבודה, 7 ל "שינוי" ו- 5 לכל היתר.

אני מעמיד את העניין להצבעה: מי בעד? – 3 בעד. מי נגד? – אין. מי נמנע? –
אין. תודה. ההצעה התקבלה. זה יהיה, אם כן, סדר הדיון.

קביעת ועדה לדיון בהצעת חוק הגנת הצרכן (תיקון- סימון מוצרי מזון כשר),
התשס"ד-2004 – של חבר הכנסת אוריאל אריאל (פ/2753).

היו”ר רוני בר-און:

הנושא הבא - קביעת ועדה לדיון בהצעת חוק הגנת הצרכן (תיקון- סימון מוצרי
מזון כשר), התשס"ד-2004 – של חבר הכנסת אוריאל אריאל (פ/2753).מה ההצעות
שנשמעו? – לוועדת העבודה, הרווחה והבריאות, או לוועדת הכלכלה. חבר הכנסת
אריאל רוצה שהצעת החוק תידון בוועדת הכלכלה, נכון?

אורי יהודה אריאל:

אני הצעתי במליאה שהצעת החוק תידון בוועדת העבודה, הרווחה והבריאות. יושב
ראש ועדת הכלכלה, חבר הכנסת שלום שמחון, הציע שזה יידון אצלו. אני בינתיים
השתכנעתי והעברתי מכתב אליך, שמצדי שהעניין ידון בוועדת הכלכלה.

היו”ר רוני בר-און:

אני מעמיד את העניין להצבעה: מי בעד העברת הדיון בהצעת החוק לוועדת הכלכלה?
3 בעד. מי נגד? – אין. תודה, הצעת החוק עברה לוועדת הכלכלה.

בקשת יושבי ראש ועדת החוקה, חוק ומשפט, וועדת הפנים ואיכות הסביבה להעברת
הצ"ח לתיקון פקודת בתי הסוהר (מס' 29) התשס"ה-2004 מוועדת החוקה, חוק ומשפט
לדיון בוועדת הפנים ואיכות הסביבה

היו”ר רוני בר-און:

הנושא הבא- בקשת יושבי ראש ועדת החוקה, חוק ומשפט, וועדת הפנים ואיכות
הסביבה להעברת הצ"ח לתיקון פקודת בתי הסוהר (מס' 29) התשס"ה-2004 מוועדת
החוקה, חוק ומשפט לדיון בוועדת הפנים ואיכות הסביבה. כותב לי יו"ר ועדת
החוקה, מיכאל איתן: "ביום 15 לנובמבר, 2004 אושרה בקריאה ראשונה הצעת חוק
לתיקון פקודת בתי הסוהר (מס' 29) התשס"ה-2004 שמספרה מ- 134. היא הועברה
לדיון בוועדת החוקה. בשל העומס הרב המוטל על ועדת החוקה, ומאחר ועל פי
תקנון הכנסת ענייני בתי הסוהר נדונים בוועדת הפנים ואיכות הסביבה, אבקש
להעביר את הצעת החוק להכנה לקריאה שניה ושלישית מוועדת החוקה לוועדת הפנים
ואיכות הסביבה". חבר הכנסת יורי שטרן, יושב ראש ועדת הפנים ואיכות הסביבה
מסכים לקבל את הצעת החוק לדון.

מה אתה אומר?

מאיר פרוש:

אמרת- אמרת.

היו”ר רוני בר-און:

אם אין מתנגדים, אנחנו מאשרים את הבקשה פה אחד.

שונות

היו”ר רוני בר-און:

מבקש ממני מזכיר הכנסת, מודיע לי באופן חגיגי שב- 23 בנובמבר, י' בכסלו,
השנה, תקיים הכנסת דיון בנושא ציון יום הבינלאומי למאבק באלימות כנגד נשים.
מבקשים מאתנו לקבוע מסגרת דיון. המלצת יושב ראש הכנסת היא לנהוג לפי המקובל
בשנים האחרונות ולקבוע מסגרת דיון של 3 דקות לסיעה. יש רעיון אחר?

מאיר פרוש:

לא.

היו”ר רוני בר-און:

מי בעד הבקשה? – 2 בעד. אין נמנעים, אין מתנגדים. אישרנו גם את העניין הזה.

אני מודה לכם, הישיבה נעולה.

הישיבה ננעלה בשעה 09:40
