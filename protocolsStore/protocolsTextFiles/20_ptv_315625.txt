הכנסת העשרים

מושב ראשון

פרוטוקול מס' 46

מישיבת ועדת הכנסת

יום שני, ו' בחשון התשע"ו (19 באוקטובר 2015), שעה 9:30

סדר היום:

1. בקשת הממשלה להקדמת הדיון בהצעות חוק לפני הקריאה הראשונה

2. בקשת יו"ר ועדת הפנים והגנת הסביבה בדבר תקציב ייעוץ לוועדות הכנסת.

3. פניית ועדת הכנסת לוועדה הציבורית לקביעת שכר ותשלומים אחרים לחברי
הכנסת בנושא: איחוד תקציבים ואפשרות ניוד תקציב המיועד לחברי הכנסת (ללא
שינוי מסגרת התקציב)

נכחו:

חברי הוועדה:

דוד ביטן – היו"ר

יואב בן צור

צחי הנגבי

מכלוף מיקי זוהר

אורן אסף חזן

אחמד טיבי

ינון מגל

רועי פולקמן

יואב קיש

חברי הכנסת:

דוד אמסלם

שרן השכל

מוזמנים:

חשב הכנסת חיים אבידור

  -----------------------------------------------------------------------
  יואל הדר             –   יועמ"ש, המשרד לביטחון פנים
  -------------------- --- ----------------------------------------------
  ליאת גלזר            –   לשכה משפטית, משרד התקשורת

  רן שטרית             –   ראש מטה שר התקשורת, משרד התקשורת

  ד"ר שירלי אברמי      –   מנהלת מרכז המחקר והמידע, הכנסת
  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

בקשת יו"ר ועדת הפנים והגנת הסביבה בדבר תקציב ייעוץ לוועדות הכנסת

היו"ר דוד ביטן:

רבותי, אני מתכבד לפתוח את ישיבת ועדת הכנסת. קודם כל אני רוצה להודיע:
תקפו אותי בעיתון היום על כך שדחיתי את הדיון בנושא חוק המזומנים והחוק
להלבנת הון, אז אני לא דוחה כלום, זו היתה בקשה של לשכת השר שביקשו לדחות
עד לפגישה עם גפני. בזמנו דחינו את זה כדי שהם יפגשו והפגישה לא הסתייעה אז
שיפסיקו להאשים את הוועדות כל הזמן.

רועי פולקמן (כולנו):

היה סיכום בפעם הקודמת.

היו"ר דוד ביטן:

בואו נגיד שהאוצר מתדרך עיתונאים, משהו כזה, הם לא יודעים שזו הבקשה של
השר.

רועי פולקמן (כולנו):

ממש לא.

יואב קיש (הליכוד):

מה זה "אנחנו"? אתה מהאוצר? מה אתה מגן על האוצר?

רועי פולקמן (כולנו):

לא, אבל אני לא חושב שזה יצא מהאוצר, למה שזה יצא מהאוצר?

היו"ר דוד ביטן:

אז איך יצא?

רועי פולקמן (כולנו):

יש עיתונים שמחפשים.

היו"ר דוד ביטן:

עד כדי כך העיתונאים לא מסתכלים.

היו"ר דוד ביטן:

טוב, מכיוון שיו"ר ועדת הפנים צריך ללכת לדיון אז יש פה בקשה שהוא הגיש,
לצבוע לכל ועדה 50,000 שקל מתקציב הכנסת, מהתקציב שהולך ליועצים בכל מקרה,
זה לא שיש איזו תוספת תקציב.

דוד אמסלם (הליכוד):

לא מגדילים תקציב, רק צובעים אותו.

היו"ר דוד ביטן:

לא מגדילים, צובעים אותו באופן שליו"ר הוועדה תהיה אמירה בנושא של יועצים
לפי החוקים שמובאים בפניו. תסביר את הבקשה.

רועי פולקמן (כולנו):

איפה הכסף הזה היום?

היו"ר דוד ביטן:

היום זה נמצא בממ"מ. תנו לו שיסביר.

דוד אמסלם (הליכוד):

תודה רבה, דוד. קודם כל, שים לב, אני לא מפריע לך.

היו"ר דוד ביטן:

אני נותן לך לדבר, אין לי בעיה.

דוד אמסלם (הליכוד):

שמת לב שאני מדבר רק כשאתה נותן לי. דרך אגב, אצלי בוועדה הוא מדבר מתי
שהוא רוצה.

היו"ר דוד ביטן:

הוא לא נותן אבל לדבר מילה, מילה הוא לא נותן, אני נותן.

דוד אמסלם (הליכוד):

בדקתי עם סטופר, הוא מדבר 70% מהזמן וטוען שאנחנו לא נותנים לו לדבר.

יואב קיש (הליכוד):

בדרך כלל מי שאומר שלא נותנים לו לדבר זה מי שמדבר הכי הרבה.

היו"ר דוד ביטן:

אבל זה לא במקרה הזה. יש לו שיטה לשאול שאלות כל הזמן אז מתי אפשר להשחיל
מילה?

יואב בן צור (ש"ס):

הוא מוציא אותך גם מהריכוז.

דוד אמסלם (הליכוד):

טוב, רבותי, אני ביקשתי בעצם להעלות את הנושא הזה, אני אסביר גם מה בעצם
הרציונל סביב העניין. בעיקר בוועדה שלי, אני נתקל הרבה פעמים בנושאים
שאנחנו מבקשים מהפקידות לעשות עבודה כזאת או אחרת ואו שהיא לא עושה אותה או
שהיא עושה אותה ולדעתי היא לא טובה. אני צריך איזשהו יועץ חיצוני שיבחן לי
את הנושא. אני אתן דוגמה: למשל, היום עשינו דיון בנושא של הסעות ילדים עם
מוגבלויות בבתי ספר, צריך להתקין תקנות, בינתיים התקנות לא מותקנות. אני
ביקשתי מהמשרדים להתקין תוך 3 חודשים ואם לא אנחנו כוועדה נתקין את התקנות,
נגיש את זה כהצעת חוק, אז אני צריך מישהו שיגבש לי את התקנות האלה, מישהו
שיעשה.

למשל, עוד דוגמה: אנחנו עושים דיון עוד מעט בנושא תעריפי המים מול
התאגידים, הם נתנו לי תחשיבים, בעיקר הנדסיים, כמה עולה להניח תשתית וכו'.
אני יודע שהסכומים מופרזים בגלל שאני הנחתי פעם את התשתיות. אני צריך מהנדס
שייתן לי עבודה נגדית, חוות דעת נגדית כדי לקדם את הנושא וכן הלאה. ולכן,
אני צריך שיהיה לי פול של שעות ייעוץ שישב בממ"מ.

דרך אגב, אני לא חושב שזה צריך להיות מהתקציב של הממ"מ היום, אני מבקש
תוספת בגלל שאני הולך להפעיל את זה מעבר לרגיל. שם, ברגע שאני צריך מהנדס,
אני פונה לשירלי ואומר לה: שירלי, אני צריך מהנדס בנושא כך וכך, אנא תביאי
לי אותו. היא תבוא, תוציא את הצעות המחיר שלה – לא משנה, אני לא נכנס
לפרוצדורה – תגיד לי: תשמע, פלוני אלמוני הוא הבן אדם, דודי, היקף העבודה
הוא 30 שעות, נביא אותו ל-30 שעות.

היו"ר דוד ביטן:

אתה לא מתכוון לבחור את האדם אלא הממ"מ בהתאם לכלים.

דוד אמסלם (הליכוד):

בדיוק. אני צריך שיהיו לי את הזרועות כדי בעצם להתחיל לנהל את הוועדה שלי.

יואב בן צור (ש"ס):

אולי לממ"מ יש כלים?

דוד אמסלם (הליכוד):

אני היום פונה לממ"מ, אני אומר להם: רבותי, תנו לי חומרים. הם עושים את
המאמצים, באמת הם עובדים מאוד קשה, באמת הם מפתיעים אותי, אבל אני לא יכול
לבקש ממנה נושא הנדסי, אין לה אותו פה. לכן אני אומר, בכל גוף, כל מנהל
מדור בעיריית זרנוגה, יש לו תקציב לייעוץ.

חיים אבידור:

אבל אין בעיה של תקציב. אין בעיה של תקציב, תבין, אדרבה, מה שאתה מבקש רק
יגביל אותך, אני אסביר לך למה. לנו יש תקציב של כמיליון שקל לכל מיני
יעוצים. קח, אם אתה רוצה 50,000 שקל לכל ועדה, אתה מיד מוריד את זה
ל-600,000 שקל. יש לנו תקציב של מיליון שקל ואיזה יועץ שאתה רוצה תיקח,
מבחינתי אין לי בעיה תקציבית. אני אף פעם לא אמרתי לממ"מ: אין לך כסף
ליועצים.

היו"ר דוד ביטן:

נתקלת בבעיה בכלל או סתם העלית את הנושא?

חיים אבידור:

הבעיה היא אחרת לגמרי.

דוד אמסלם (הליכוד):

לא, לא סתם. אני רגיל לעבוד במערכת שכשיש לי איזו דרישה והיא לא מגובה
תקציבית אני צריך לדאוג לה לתקציב. אם שירלי אומרת לי: תשמע, דודי, העסק
סגור תקציבית, אין בעיה, אז מבחינתי נפתרה הבעיה, אני צריך לשמוע את זה
ממנה.

היו"ר דוד ביטן:

שירלי, הם פונים אליך עכשיו למהנדס, יש למשל חוק בנושא תכנון ובניה ורוצים
יועץ שהוא אדריכל – אין לך בעיה לתת את זה מיד?

דוד אמסלם (הליכוד):

הים קיבלתי מכתב ממישהו שדיבר איתי על סטייה ניכרת בנושא מרפסות למשל, אני
רוצה לקחת תדריך היום, להגיד לו: תשמע, תן לי חוות דעת בגלל שאני רוצה
להביא את זה לוועדת התכנון כדי להתווכח אתם על הנושא.

היו"ר דוד ביטן:

אין לך בעיה לתת במקרה כזה?

שירלי אברמי:

התשובה היא לא, כפי שאמר החשב. אני רוצה לעשות קצת סדר: המצב היום הוא
שכאשר ועדה מבקשת יועץ היא אכן פונה למרכז המחקר והמידע ומבקשת יועץ לנושא
מסוים, ואז, מה שאנחנו בודקים זה האם מדובר בייעוץ שאנחנו, הממ"מ, יכולים
לתת, או שמדובר בתחום, כפי שאתה דיברת, חבר הכנסת אמסלם, בתחום התמחות
ספציפי שאין לנו אותו ולכן אנחנו יוצאים לייעוץ חיצוני.

מה שקורה בנקודת הזמן הזאת – כאשר אנחנו אומרים שבכנסת אין את אנשי המקצוע
והמלצתנו היא לצאת לייעוץ חיצוני – שלפי ההיקף הנדרש אנחנו פועלים בהתאם
לפרוצדורה. יש היקף מסוים שמבקש שלוש הצעות ויש היקף מסוים שמבקש יציאה
למכרז. אם ההיקפים הם גדולים ומדובר כבר על מכרז זה אומר פרסום פומבי ואז
הדברים ייקחו יותר זמן. אם מדובר על היקפים שדורשים שלוש הצעות, שנדמה לי
שאלה הדברים שעליהם אתם מדברים בסך הכול - - -

היו"ר דוד ביטן:

אבל אם פונים אליכם אתם הולכים לקולא בעניין הזה.

שירלי אברמי:

אנחנו לא הולכים לקולא ולא הולכים לחומרא, אנחנו הולכים לפי הדרישות
המקצועיות, לפי ההיקף הנדרש. לפעמים גם הוועדה יכולה להגיד: תגידו לנו מה
ההיקף הנדרש, מה אתם חושבים שההיקף הנדרש ואז אנחנו נותנים את עמדתנו
המקצועית.

היו"ר דוד ביטן:

זה מספק אותך?

דוד אמסלם (הליכוד):

אין בעיה.

היו"ר דוד ביטן:

טוב, זה מספק את היושב-ראש, אין שום בעיה.

יואב בן צור (ש"ס):

תודה לחשב הכנסת.

פניית ועדת הכנסת לוועדה הציבורית לקביעת שכר ותשלומים אחרים לחברי הכנסת
בנושא: איחוד תקציבים ואפשרות ניוד תקציב המיועד לחברי הכנסת (ללא שינוי
מסגרת התקציב)

היו"ר דוד ביטן:

אנחנו עוברים לסעיף 3. אני, מהשהות הקצרה שלי בכנסת, ראיתי שחלק גדול
מהתקציבים שמיועדים לפעילות של חברי הכנסת, פעילות חיצונית, משרד, קשר עם
הציבור, דואר וכו', לא ממומשים וגם אי אפשר לנייד מסעיף לסעיף, אני רוצה
לעשות סדר בעניין הזה.

יואב בן צור (ש"ס):

מה זאת אומרת שאי אפשר לנייד מסעיף לסעיף?

היו"ר דוד ביטן:

למשל, התקציב של דואר הולך לדואר. מפלגות שיש להן ציבור פריימריז מנצלות
יותר את הדואר ומפלגות שבהן לח"כים אין את הצורך הזה לא מנצלות בכלל את
הדואר. זו דוגמה אחת. אני הייתי רוצה שיהיה פול אחד גדול - - -

יואב בן צור (ש"ס):

גם עם השכירות, לשכה פרלמנטרית וכו'?

היו"ר דוד ביטן:

גם השכירות, אף אחד לא מנצל את זה כי 19,000 שקל זה כלום, לא מספיק לשום
דבר.

דוד אמסלם (הליכוד):

איזו לשכה אפשר לשכור ב-19,000 שקל?

היו"ר דוד ביטן:

זה ברור, אי אפשר לשכור.

חיים אבידור:

אני תכף אסביר את זה.

דוד אמסלם (הליכוד):

זה מזכיר לי את ההסעות של בתי הספר, את הכרטיסיות – שמתקצבים את זה באוצר
אבל אף רשות לא מוציאה את זה.

היו"ר דוד ביטן:

בקיצור, אני רוצה לפשט את התהליך: או שזה יהיה סכום אחד גדול שאפשר להשתמש
בו להרבה מאוד שימושים, או שיאופשר לנו לנייד איזושהי רמה של סכום ממקום
למקום כדי שחברי הכנסת יוכלו יותר לתפקד. אין לזה שום היגיון שיתנו לנו כסף
ואנחנו לא יכולים לעשות אתו כלום.

יואב בן צור (ש"ס):

אולי סכום אחד, שכולם יוכלו - - -

היו"ר דוד ביטן:

או סכום אחד. אני חשבתי שאין לזה בכלל עלות תקציבית, מתברר שהם בחשבון כבר
לוקחים שלא משתמשים וזה כבר בתוך התקציב. זה אחד.

שניים, יש תקנה אחת שהיא קשורה לעבר, נושא הפלאפונים. יש לנו 23,000 שקל
וברור שאף אחד לא משתמש, אלא אם כן קצת בחו"ל. פה אני רוצה לתקן אותה,
להפחית.

אורן אסף חזן (הליכוד):

אבל הוצאנו כבר הודעה לוועדה, אני כבר פניתי במאי לוועדה הציבורית והם
קיבלו החלטה כבר ביולי שהם הולכים לעדכן את זה עוד השנה, להוריד 75% מתוך
זה.

היו"ר דוד ביטן:

75% זה הרבה, חבל שפנית לוועדה, אני מעדיף שאנחנו נגבש החלטה ונפנה לוועדה
ביחד ולא בשיטה הזאת. מכיוון שזה גם כולל נסיעות לחו"ל אז ברור שבחו"ל אתה
יכול להוציא כסף על אינטרנט.

אחמד טיבי (הרשימה המשותפת):

אני מתנגד, למה לבקש?

היו"ר דוד ביטן:

אתה משתמש בכל התקציב? לא משתמשים.

אורן אסף חזן (הליכוד):

הוא מדבר בג'אוול וזה עולה הרבה כסף.

אחמד טיבי (הרשימה המשותפת):

אני מתפעל מרמת ההיי-קיו שנפלה עליכם בבוקר. ג'אוול לא מכוסה על ידי הכנסת.

אורן אסף חזן (הליכוד):

לא מכוסה? אם אתה יודע כנראה שניסית.

היו"ר דוד ביטן:

מה זה ג'אוול?

דוד אמסלם (הליכוד):

הרשת הפלסטינית.

היו"ר דוד ביטן:

מה זה קשור עכשיו הרשת הפלסטינית? נו, באמת, חבר'ה.

אורן אסף חזן (הליכוד):

יקר לו.

היו"ר דוד ביטן:

אי אפשר כל דבר להוביל לנושא הפלסטיני.

אורן אסף חזן (הליכוד):

ביהודה ושומרון יש הרבה מקומות שאין קליטה סלולרית.

דוד אמסלם (הליכוד):

600 שקל בחודש.

אורן אסף חזן (הליכוד):

600 שקל זה גם בסדר. דודי, גם 600 ו-700 שקל זה מספיק.

היו"ר דוד ביטן:

די, מספיק כבר, אתה קיבלת זכות דיבור? מה אתה רוצה? אני לא מבין.

אורן אסף חזן (הליכוד):

אתה מנהל פה דיון, תנהל את השיחה בצורה עניינית לכולם, אל תעשה פה איפה
ואיפה, עם כל הכבוד.

היו"ר דוד ביטן:

בחייך, אתה לא חייב כל פעם - - -

אורן אסף חזן (הליכוד):

מה זה "בחייך"? אתה מדבר על נושא שאני עובד עליו 6 חודשים, אתה רוצה לשמוע
את דעתי? תשמע.

היו"ר דוד ביטן:

בסדר, אז אמרת לי, לא ידעתי, תכף נראה. חבל שפניתי לוועדה הציבורית אבל
בסדר גמור.

אורן אסף חזן (הליכוד):

לא חבל, זה התפקיד שלה, היא מחליטה.

אחמד טיבי (הרשימה המשותפת):

חבר הכנסת חזן, משהו קוליגייאלי – מזה הרבה שנים, בכנסות רבות, ועדת הכנסת
דנה בנושאים האלה וחברי הכנסת לא פונים ישירות לוועדה הציבורית, משיקולים
קוליגייאליים, גם כלפי היושב-ראש וגם - - -

אורן אסף חזן (הליכוד):

קוליגייאלים? אני הייתי היחיד פה שדיבר בקול שלא צריך להילחם נגד שכר חברי
הכנסת אז תלמד אותי על קוליגייאליות.

אחמד טיבי (הרשימה המשותפת):

לא פונים ישירות לוועדה הציבורית.

היו"ר דוד ביטן:

לא פונים, ממתי פונים? אני לא מבין את השיטה הזאת.

אורן אסף חזן (הליכוד):

עוד לא היתה ועדה, זה היה בחודש הראשון.

היו"ר דוד ביטן:

תדבר בזכות הדיבור שלך, בסדר? הוא קיבל זכות דיבור, תן לו לדבר ואל תפריע
לו.

אחמד טיבי (הרשימה המשותפת):

האם יש חברי כנסת שמגיעים לתקרה הזאת של ה-23,000?

חיים אבידור:

אם אני אקח את הנתונים לשנת 2014, היו שני חברי כנסת שניצלו 100% מהמכסה.
אני יודע שבמקרים הפרטיים האלה הם ניצלו 100% מהמכסה בגלל איזו בעיה שהיתה
להם בגלישה בחו"ל וזה לא חזר על עצמו.

אורן אסף חזן (הליכוד):

שכחו לעשות חבילת גלישה.

אחמד טיבי (הרשימה המשותפת):

יש טעויות בגלישה לפעמים.

חיים אבידור:

היתה טעות של חוסר תשומת לב - - -

יואב קיש (הליכוד):

זה היה לחודש אחד, זה לא על כל השנה.

חיים אבידור:

זה היה ב-4 ימים אפילו, שהיתה איזושהי בעיה.

היו"ר דוד ביטן:

תמיד יש טעויות שם.

אחמד טיבי (הרשימה המשותפת):

לא, טעויות – צריך שהחברה הסלולרית תישא באחריות.

חיים אבידור:

בחלק, לפחות אצל אחד מהם, היא נשאה בחלק נכבד מהאחריות. זה דבר אחד. הבא
בתור, אחרי השניים האלה, ניצל 81%, הבא בתור אחריו ניצל 66%, אחר כך זה ירד
ל-62%, ל-47%, 39%.

היו"ר דוד ביטן:

מה הממוצע?

חיים אבידור:

הממוצע של כל חברי הכנסת הוא 22%, שזה שווה 5,400 שקל.

דוד אמסלם (הליכוד):

לשנה?

חיים אבידור:

לשנה.

היו"ר דוד ביטן:

את נושא הטלפון נשים רגע בצד, אני רוצה לדבר על הדברים האחרים.

חיים אבידור:

אני רוצה לדבר באופן כללי על הניוד של הדברים וגם על הסכומים שנקבעו.
בזמנו, כשנקבעו הסכומים, השיקול היה הממוצע שהשתמשו כל חברי הכנסת. נקבעו
סכומים גבוהים על מנת לפתור בעיה לכמות קטנה של חברי כנסת שניצלה את
המקסימום - - -

יואב קיש (הליכוד):

אתה מדבר על טלפונים?

חיים אבידור:

אני לא מדבר רק על טלפונים, תכף אני אתייחס לכל. אבל בממוצע, בגלל
התקציבים, לא ניצלו את הכול.

יואב קיש (הליכוד):

על מה אתה מדבר למשל?

חיים אבידור:

אני מדבר על דואר, אני מדבר על לשכה, אני מדבר על קשר לציבור ואני מדבר על
טלפון, על הכול. אז לכן, אם אתם לוקחים את הטלפון, את הדואר ואת הלשכה ביחד
כתקציב אחד, סך כל התקציב שיש לשלושת הדברים האלה וסך הכול מה שמנוצל –
הניצול הוא 25%.

דוד אמסלם (הליכוד):

של שלושתם?

חיים אבידור:

של שלושתם ביחד.

אחמד טיבי (הרשימה המשותפת):

שלושת המרכיבים יחד.

חיים אבידור:

על טלפון זה 5,000 ומשהו שקל, כפי שאמרתי לכם, הלשכה זה 8,000 ומשהו שקל –
הממוצע של ניצול לשכה הוא 40 חברי כנסת שפותחים לשכה מתוך סך כל חברי הכנסת
שזכאים. נכון להיום המצב הוא 23 חברי כנסת אבל זה בגלל שאנחנו בכנסת חדשה,
העסק עוד לא התפתח.

היו"ר דוד ביטן:

כמה הסכום הכולל של כל ההטבות?

חיים אבידור:

הסכום הכולל של כלל ההטבות שמגיע לחבר כנסת אחד מסתכם ב: דואר - 31,000
שקלים, נייד- 23,000 שקלים, לשכות – 19,000 שקלים, ביחד זה 73,000 שקלים,
בנוסף על 49,000. הניצול של כל ה-73,000 שקלים האלה מסתכם ב-18,900, זאת
אומרת 25%.

אורן אסף חזן (הליכוד):

זה לא נכון לצייר את זה כך בגלל שרוב האחוזים שלא מנוצלים זה בסלולר, זה
הסכום הגדול, ובלשכות הרוב לא מנצלים כי אי אפשר להשתמש.

חיים אבידור:

לא, לא. אם אני אתן לך את הנתון על הדואר - - -

היו"ר דוד ביטן:

לא, לא מנצלים דואר.

אורן אסף חזן (הליכוד):

אני יכול להציע הצעה? תעשה סל אחד.

היו"ר דוד ביטן:

אנחנו עוד שומעים אותו, אתה לא יכול להציע כלום.

חיים אבידור:

חבר הכנסת חזן, תן לי רק לסיים את הנתונים, אחר כך תקבלו איזו החלטה שאתם
רוצים. על הדואר מנצלים 5,000 מתוך 31,500 שקל, על הנייד מנצלים 5,400 מתוך
ה-23,000, ועל הלשכות מנצלים 8,500 מתוך 19,000 שקלים. אלה הניצולים. לגבי
הניוד – כבר היום קיים ניוד, הניוד לגבי הלשכות, הרי אתם לא מקבלים תקציב
ללשכה, אתם מקבלים הגדלה של קשר לציבור על התקציב שלכם.

מכלוף מיקי זוהר (הליכוד):

דוד, הסל הכולל 122,000 היום אז תוריד אותו ל-100,000.

אורן אסף חזן (הליכוד):

מה אתם ממהרים לקצץ? זה הרבה.

קריאות:

- - -

חיים אבידור:

תנו לי שניה, זה לא כל כך פשוט גם מבחינתכם. קודם כל, הדואר זה בכלל חוק
החסינות, צריך לשנות את חוק החסינות ואז לקבל החלטה שאין דואר.

היו"ר דוד ביטן:

לא, אני נותן דואר, הוא יכול להשתמש בזה גם לדואר.

חיים אבידור:

אבל אתה צריך למחוק את זה מחוק החסינות.

היו"ר דוד ביטן:

למה זה בחוק החסינות?

ארבל אסטרחן:

זה היסטורית.

חיים אבידור:

חוק החסינות אומר שלחבר הכנסת יהיה דואר בסכום שתקבע הוועדה הציבורית.

היו"ר דוד ביטן:

רבותי, אני מציע הצעה כזאת - - -

דוד אמסלם (הליכוד):

במקום לשנות את החוק אנחנו יכולים להחליט שההצעה בסעיף החוק הזה תהיה שקל
אחד – אנחנו יכולים, נכון?

ארבל אסטרחן:

זה ממילא לשנות.

דוד אמסלם (הליכוד):

זה לא שינוי חוק.

היו"ר דוד ביטן:

לא, אז לא יהיה לך דואר.

דוד אמסלם (הליכוד):

ואז ישתמשו בסל הכולל כפי שאתה רוצה.

יואב קיש (הליכוד):

אני רק רוצה להגיד שאנחנו מדברים כרגע, ואני רוצה שזה יהיה ברור, לא על
התקציב של ה-49,000, הוא בצד.

היו"ר דוד ביטן:

אני רוצה מכלול, על הכול.

יואב קיש (הליכוד):

אבל אז אתה עושה טעות כי את התקציב של ה-49,000, שיש לך גמישות, אתה מכניס
לקיצוץ שאתה רוצה לעשות. אתה רוצה – תקצץ בהטבות.

היו"ר דוד ביטן:

יש לנו סך הכול 120,000 שקל, עם ה-49,000, אמת?

יואב קיש (הליכוד):

כן, 122,000.

היו"ר דוד ביטן:

122,000. אנחנו רוצים שיהיה סל אחיד, אי אפשר להתעסק בזה כל היום. מי שרוצה
לשלוח דואר שישלח, מי שלא רוצה ישתמש בזה למשהו אחר לפי כללים מוגדרים: קשר
עם הבוחר, דואר וכו'.

ארבל אסטרחן:

רשימה סגורה.

היו"ר דוד ביטן:

רשימה סגורה. אבל אנחנו צריכים להפחית משהו. קחו בחשבון שמה שאנחנו
מחליטים, אנחנו צריכים לפנות לוועדה הציבורית. לפי החוק היא צריכה לתת לנו
את העמדה, אנחנו צריכים אחר כך לדון בזה.

מכלוף מיקי זוהר (הליכוד):

תעשה 100,000.

היו"ר דוד ביטן:

במקום 122,000 אני מציע 105,000, זה בסדר?

יואב קיש (הליכוד):

15%, זה יותר מ-15% הורדה.

היו"ר דוד ביטן:

אתה מוריד קצת מפה, קצת מפה, קצת מפה.

אחמד טיבי (הרשימה המשותפת):

כמה זה באחוזים?

היו"ר דוד ביטן:

אוקיי, אנחנו נפחית 15% מהתקציב לחברי הכנסת, זו תהיה התרומה שלנו לקיצוץ
אבל כל הסעיפים יתאחדו. יש כאלה שרוצים יותר דואר ויש כאלה פחות.

יואב קיש (הליכוד):

עוד דבר אחד, אני מציע שזה יתחיל מה-1 בינואר 2016.

היו"ר דוד ביטן:

1 בינואר 2016, ודאי.

ארבל אסטרחן:

הוועדה הציבורית תגיש המלצה אם היא תקבל את זה.

היו"ר דוד ביטן:

אז את צריכה לנסח לנו את זה.

ארבל אסטרחן:

ברור.

היו"ר דוד ביטן:

מי בעד ההצעה שלנו, 85%?

חיים אבידור:

לפני כן אני רוצה להגיד שכבר היום יש לכם רמה מסוימת של ניידות, כי מי
שגולש מהטלפון הסלולרי אנחנו מתחילים לחייב את הקשר עם הציבור. אנחנו
מאפשרים את זה. מי שגולש מהדואר, אנחנו מאפשרים לו על קשר עם הציבור.

אורן אסף חזן (הליכוד):

זו ניידות לרעה, לא לטובה, כי אתה לא נוגע בתקציב הסלולר ואתה מקצץ את
הקשר - - -

חיים אבידור:

אני אמרתי מי שגולש.

היו"ר דוד ביטן:

אתה לא יכול להעביר ל-19,000, אתה יכול לקחת מה-49,000. זאת אומרת, אם אתה
לא משתמש ב-19,000 אין לך אותו.

יואב קיש (הליכוד):

דרך אגב, ה-19,000 נכנסים קומפלט לתוך ה-49,000 אם יש לך לשכה.

היו"ר דוד ביטן:

טוב, חבר'ה, 85% זה בסדר? מי בעד? מי נגד? מי נמנע?

הצבעה

בעד – פה אחד

ההצעה אושרה.

היו"ר דוד ביטן:

פה אחד.

אורן אסף חזן (הליכוד):

יהיה 105,000 סל מלא?

היו"ר דוד ביטן:

מלא.

ארבל אסטרחן:

כולל הקשר עם הציבור?

היו"ר דוד ביטן:

הכול, הכול ביחד.

חיים אבידור:

גם את הקשר עם הציבור אתה מקצץ ב-15%?

היו"ר דוד ביטן:

הכול אני מקצץ ב-15%, סך הכול יהיה 15%.

חיים אבידור:

- - -

היו"ר דוד ביטן:

כל הסכום הופך להיות כללי, אני לא מקצץ 15% מכול אחד.

חיים אבידור:

אתה מקצץ 15% מהשלושה.

ארבל אסטרחן:

מהארבעה.

היו"ר דוד ביטן:

לא, אני קובע שמאיחוד הסכומים קיצוץ 15%.

מכלוף מיקי זוהר (הליכוד):

לא הבנת, יהיו 105,000 שקל, יעשו בהם כל מה שהם מבינים בהתאם למה שנקבע.
לכלול את הכול.

דוד אמסלם (הליכוד):

מה-120,000 אתה מקצץ 15%.

היו"ר דוד ביטן:

הבנת? גם מה-49,000 לא מנצלים את הכול, ביררתי גם את זה.

ארבל אסטרחן:

נכון.

אחמד טיבי (הרשימה המשותפת):

והניוד הוא בין כל המרכיבים?

היו"ר דוד ביטן:

אין ניוד, יש סל אחד, סכום אחד.

בקשת הממשלה להקדמת הדיון בהצעות חוק לפני הקריאה ראשונה

היו"ר דוד ביטן:

בקשת הממשלה להקדמת הדיון בהצעות חוק הבאות לפני הקריאה ראשונה: הצעת חוק
סמכויות לשם שמירה על ביטחון הציבור (תיקון מס' 5) (סמכות חיפוש לשוטר לשם
מניעת אלימות), התשע"ו-2015. מי מציג את זה?

יואל הדר:

אני.

היו"ר דוד ביטן:

במקרה הזה אין בעיה, דרך אגב, זה באמת דחוף לאור המצב אז אתה לא צריך גם
להסביר. מישהו רוצה להתייחס? מי בעד לקבל את המלצת הממשלה? מי נגד?

הצבעה

בעד – פה אחד

הבקשה להקדמת דיון אושרה.

היו"ר דוד ביטן:

פה אחד.

הצעת חוק הרשות השנייה לטלוויזיה ורדיו (תיקון מס' 33) (תיקון מס' 3),
התשע"ו-2015. מי נציג הממשלה? תסבירי למה זה דחוף מכיוון שאת רוצה קיצור
פז"ם, כך אני קורא לזה.

ליאת גלזר:

מדובר פה באיזשהו תיקון לחוק הרשות השנייה שאמור להיכנס לתוקף ב-1 בנובמבר.
בזמנו התאריך הזה היה אמור להיות התאריך שבו עוברים מזיכיונות של טלוויזיה
לרישיונות של טלוויזיה. באותו מועד אמור להיכנס תיקון לחוק שבעצם מעלים
מהחוק את העולם של הזיכיונות. מה שקרה, שהזיכיונות של הטלוויזיה הוארכו
בשנתיים נוספות, לשנת 2017, ולכן אנחנו כרגע מבקשים לבטל את התיקון הזה
שאמור להיכנס. זה דחוף מכיוון שאנחנו צריכים להעביר את זה עד ה-1 לנובמבר.

היו"ר דוד ביטן:

מי בעד המלצת הממשלה?

הצבעה

בעד – פה אחד

הבקשה להקדמת דיון אושרה.

היו"ר דוד ביטן:

פה אחד.

הצעת חוק השידור הציבורי הישראלי (תיקון מס' 3), התשע"ו-2015. תסבירי לנו
למה זה דחוף. בגלל שהתקשורת לוחצת אז זה נהיה דחוף?

ליאת גלזר:

אני אסביר. זה דחוף מכיוון שמלכתחילה, הסעיף עצמו גם כשהוא עבר, הוא היה
לתקופת זמן מוגבלת עד שיוקם תאגיד - - -

היו"ר דוד ביטן:

עד אפריל, כן.

ליאת גלזר:

ולכן אם אנחנו לא נבטל אותו בזמן כבר יעבור הזמן.

היו"ר דוד ביטן:

אז מה הדחיפות? לא שכנעת אותנו בדחיפות.

ליאת גלזר:

עמדת הממשלה היא שיש לבטל וכדי שתהיה משמעות לעמדה הזאת - - -

היו"ר דוד ביטן:

של ראש הממשלה, לא של הממשלה.

ליאת גלזר:

כדי שתהיה משמעות לעמדה הזאת אז צריך לעשות את זה בזמן.

היו"ר דוד ביטן:

למרות שזה לא דחוף אנחנו נלך לקראתך. מי בעד?

הצבעה

בעד – פה אחד

הבקשה להקדמת דיון אושרה.

היו"ר דוד ביטן:

פה אחד.

הצעת חוק העסקים הקטנים והבינוניים, התשע"ו-2015. איזה משרד זה?

יואב קיש (הליכוד):

משרד הכלכלה.

היו"ר דוד ביטן:

אין אף אחד שיסביר את זה? אז איך אתם רוצים שאנחנו נתייחס לזה?

רועי פולקמן (כולנו):

אני מוכן להסביר אם זה החוק להקמת הרשות לעסקים קטנים.

דוד אמסלם (הליכוד):

תסביר אתה, שלא נבוא עוד פעם.

היו"ר דוד ביטן:

תסביר.

רועי פולקמן (כולנו):

בהנחה שזה החוק הזה.

דוד אמסלם (הליכוד):

פולקמן, אנחנו מקבלים את ההסבר שלך, תסביר.

רועי פולקמן (כולנו):

אם זה החוק, מדובר בהקמת הרשות לעסקים קטנים, זו הסדרה - - -

היו"ר דוד ביטן:

זה מה שאתם הצעתם?

רועי פולקמן (כולנו):

לא, זה חוק של משרד הכלכלה, חוק ממשלתי שהציעה הרשות לעסקים קטנים במשרד
הכלכלה, שרוצה להסדיר את המעמד שלה. זה אמור לדון בוועדת הכלכלה.

היו"ר דוד ביטן:

אני אסביר: מכיוון שהעסקים הקטנים הולכים להתמוטט תחת נטל הרגולציה וכל מה
שקורה, הבנקים, המסים וכו', אנחנו צריכים להעביר את זה כמה שיותר למהר על
מנת לקדם את החוק. מי בעד?

הצבעה

בעד – פה אחד

הבקשה להקדמת דיון אושרה.

היו"ר דוד ביטן:

פה אחד. תודה רבה, הישיבה נעולה.

הישיבה ננעלה בשעה 12:05.
