הכנסת השש-עשרה נוסח לא מתוקן

מושב שלישי

פרוטוקול מס' 215

מישיבת ועדת הכנסת

שהתקיימה ביום שני י"ט באדר א' התשס"ה (28 בפברואר 2005) בשעה 19:45

סדר היום: בקשת יו"ר ועדת הפנים ואיכות הסביבה להקדמת הדיון בהצעת חוק
קביעת הזמן

(תיקון), התשס"ה – 2005 – לפני הקריאה השנייה והשלישית.

נכחו:

חברי הוועדה:

רוני בר-און – היו"ר

יצחק כהן

עמרי שרון

יאיר פרץ

גדעון סער

ענבל גבריאלי

איתן כבל

מוזמנים:

גאלב מג'אדלה – יו"ר ועדת הפנים

יחיאל חזן

רוחמה אברהם

מגלי והבה

משה גפני

ניסן סלומינסקי

מירי פרנקל-שור – יועצת משפטית, ועדת הפנים

יועצת משפטית: ארבל אסטרחן

מנהלת הוועדה: אתי בן-יוסף

רשמת פרלמנטרית: שרון רפאלי

בקשת יו"ר ועדת הפנים ואיכות הסביבה להקדמת הדיון בהצעת חוק קביעת הזמן

  (תיקון), התשס"ה – 2005 – לפני הקריאה השנייה והשלישית

היו"ר רוני בר-און:

אני מתכבד לפתוח את ישיבת ועדת הכנסת מספר 215. תודה שהגעתם בהתראה כל-כך
קצרה.

היום היה אמור לעלות לקריאה שלישית חוק קביעת זמן (תיקון) – התשס"ה 2005
שעניינו כמו שאנחנו קוראים במקומותינו – שעון קיץ; אף על פי שכותרת השוליים
היא מצחיקה: "הקדמת הזמן בישראל".

מירי פרנקל-שור:

כך היא מוגדרת.

היו"ר רוני בר-און:

בסדר גמור. רק במדינת ישראל המחוקק שולט בזמן: עוצר את הזמן מלכת ומקדים
אותו. כך או כך, נפל שיבוש בניסוח.

מירי פרנקל-שור:

היה מקום לנוסח יותר ברור.

היו"ר רוני בר-און:

או-קיי, לא נפל שיבוש, אלא היה מקום לנוסח יותר ברור. תודה על התיקון. כך
או כך נאלצו למשוך את החוק לתיקון בוועדה, ולפי סדר העניינים צריך היה
להביא אותו פעם נוספת לוועדה, והוא ירד לוועדה ותוקן. ואז לפי סדר העניינים
הרגיל הוא היה צריך לבוא מחר לישיבת הכנסת לאישור. אלא שפתאום מספרים לי
שבעלי החוק, כל אחד מסיבותיו הוא, לא יכול להיות פה מחר. אז אני עוד לא
שמעתי על חוק שיכול לעבור אם בעל החוק לא נמצא.

משה גפני:

שר הפנים אופיר פינס גם דרש את זה.

היו"ר רוני בר-און:

מה שר הפנים רוצה?

למה לפי סדר היום החוק לא יכול לעבור מחר? מה הסיבה של השר?

מכיוון שאינני יודע את נימוקיו של השר, ולא היועצת המשפטית ולא יושב ראש
הוועדה ידועים - -

גאלב מג'אדלה:

אני אגיד.

היו"ר רוני בר-און:

מה הנימוק של השר? למה זה צריך להיות היום?

גאלב מג'אדלה:

השר מחר לא נמצא, ודוד אזולאי לא יכול כי הוא עם תפרים- -

היו"ר רוני בר-און:

ומה הבעיה השלישית?

גאלב מג'אדלה:

אלי אפללו. לכן התחשבנו בשלושתם, וננסה לעשות את זה הלילה.

משה גפני:

אדוני היושב ראש, יש אנשים שקובעים חתונות, ומכיוון שהם אינם יודעים מהו
שעות הקיץ זה יוצר בעיה. אני מקבל הרבה טלפונים מאנשים- -

היו"ר רוני בר-און:

הכול תלוי על היום או מחר?

משה גפני:

אני לא אומר "היום או מחר"; יכול להיות שאם זה לא יהיה היום זה יידחה לקראת
שבוע הבא מכיוון ששר הפנים יהיה פה. אם הכנסת יכולה לחוקק את זה היום, מן
הראוי לעשות את השירות הזה לציבור.

היו"ר רוני בר-און:

יש לנו פה 7 בקוורום, נכון? אל תתפזרו, כי אני מיד אבקש פטור מחובת הנחה
לקריאה ראשונה של חוק היסוד מחר.

גדעון סער:

לא צריך את החוק של ועדה?

היו"ר רוני בר-און:

בוודאי, בקריאה ראשונה. מביאים את זה לקריאה ראשונה ביום רביעי.

ארבל אסטרחן:

צריך לדון בחוק, זה לא רק פטור.

היו"ר רוני בר-און:

אני יכול לקבל פטור בלי לדון בחוק? מחר נדון בחוק.

ארבל אסטרחן:

זה לא מקובל. צריך קודם לדון בחוק ולאשר אותו.

היו"ר רוני בר-און:

אפשר יהיה להביא מחר הנה קוורום? כדי שאני אוכל להביא את זה בשבוע הבא אני
צריך ביום רביעי לקריאה ראשונה.

גדעון סער:

בכל מקרה, אם אתה מביא את החוק ביום שני הבא, נניח, והכול מוכן, אתה יכול
לקבל את הפטור גם ביום שני בבוקר.

היו"ר רוני בר-און:

אתה לא מבין. אני רוצה מחר כדי להביא לקריאה שנייה ושלישית ביום שני, אני
רוצה להביא ביום רביעי לקריאה ראשונה.

יצחק כהן:

אז תדון בו עכשיו.

היו"ר רוני בר-און:

אני רוצה שבשני הבא אחרי האי-אמון כדי לקבל 61, להיות בקריאה ראשונה ביום
רביעי.

גדעון סער:

למה צריך מחר אנשים, לדיון או לקוורום?

היו"ר רוני בר-און:

לפטור מחובת הנחה.

גדעון סער:

בעזרת השם, אני אהיה פה מחר. גם עמרי יהיה פה, גם רוני יהיה פה, גם ענבל
תהיה פה.

ענבל גבריאלי:

באיזו שעה?

גדעון סער:

ב- 9:00 בבוקר.

ענבל גבריאלי:

בוודאי.

היו"ר רוני בר-און:

חבר הכנסת יצחק כהן, אתה מחר מביא לי שוב את הבקשה לחוק של נכי רדיפת
הנאצים מתוניס ליום שני הבא?

יצחק כהן:

כן.

היו"ר רוני בר-און:

אנחנו מצביעים על הפטור מחובת הנחה בעניין חוק קביעת הזמן.

סעיף 3: הקדמת הזמן. מי בעד מתן פטור מחובת הנחה?

בעד – רוב

נגד – אין.

נמנעים – אין.

התקבלה פה אחד.

גאלב מג'אדלה:

תודה לאדוני היושב ראש.

הישיבה ננעלה ב- 19:50
