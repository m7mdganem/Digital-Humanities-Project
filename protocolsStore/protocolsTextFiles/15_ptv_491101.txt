פרוטוקולים/ועדת הכנסת/4774

ירושלים, כ"ח באדר, תשס"ב

12 במרץ, 2002

הכנסת החמש-עשרה נוסח לא מתוקן

מושב רביעי

פרוטוקול מס' 286

מישיבת ועדת הכנסת

יום רביעי, ח' באדר התשס"ב (20 בפברואר 2002), שעה: 11:45

סדר היום: 1. קביעת ועדות לדיון בהצעות חוק

2. בקשה להקדמת הדיון בהצעות חוק:

1.  בקשת חה"כ אילן גילאון להקדמת הדיון בהצעת חוק הפיקוח על מצרכים
    ושירותים (תיקון – שכר דירה בשקלים חדשים), התשס"ב-2002 – פ/3443,
    בקריאה טרומית

2.  בקשת חה"כ יאיר פרץ להקדמת הדיון בהצעת חוק הפיקוח על מצרכים ושירותים
    (תיקון – שכר דירה בשקלים חדשים), התשס"ב-2002 – פ/3477, בקריאה טרומית

3.  הצעת חה"כ אופיר פינס-פז להקדמת הדיון בהצעת חוק השכרת דירה ומכירתה
    בשקלים חדשים, התשס"ב-2002 – פ/3479, בקריאה טרומית

נכחו:

חברי הוועדה: יוסי כץ – היו"ר

זאב בוים

יצחק גאגולה

זהבה גלאון

אילן גילאון

משה גפני

עבד-אלמאלכ דהאמשה

נסים זאב

נעמי חזן

חיים כץ

יצחק סבן

אופיר פינס-פז

יאיר פרץ

מוסי רז

יועץ משפטי: ארבל אסטרחן

מנהל/ת הוועדה: אתי בן-יוסף

קצרנית: דרורה רשף

1. קביעת ועדות לדיון בהצעות חוק

היו"ר יוסי כץ:

בוקר טוב. אני מתכבד לפתוח את ישיבת הוועדה. על סדר היום קביעת ועדות לדיון
בהצעות חוק.

1.  הצעת חוק חופש המידע (תיקון – חברה בת של תאגיד עירוני), התשס"ב- 2000
    של חברת הכנסת יהודית נאות וקבוצת חברי כנסת.

  נשמעו הצעות להעביר את הצעת החוק לדיון בוועדת החוקה, חוק ומשפט או
  בוועדת הפנים ואיכות הסביבה.

  הוצע בוועדת הכנסת כי תוקם ועדה משותפת חוקה-פנים, לגבי ראשות הוועדה טרם
  סוכם.

אופיר פינס-פז:

בשביל מה ועדה משותפת? זה נראה לי מתאים יותר לוועדת הפנים.

היו"ר יוסי כץ:

פנים, אתה אומר?

אופיר פינס-פז:

בוודאי.

היו"ר יוסי כץ:

ארבל?

ארבל אסטרחן:

פנים? בסדר.

היו"ר יוסי כץ:

אוקי. לפי הצעת יושב ראש ועדת החוקה, אם חברת הכנסת נאות לא תביע התנגדות –
זה ילך לוועדת הפנים.

אופיר פינס-פז:

רגע. מה הנושא של זה בדיוק?

ארבל אסטרחן:

החלטת הוראות של חוק חופש המידע גם על חברות בת של תאגידים עירוניים.

אופיר פינס-פז:

אין בעיה.

היו"ר יוסי כץ:

אוקי. ועדת הפנים. מי בעד? - ירים את ידו. מי נגד? – אין. עובר לוועדת
הפנים במקום ועדה משותפת. הלאה.

2.  הצעת חוק לתיקון פקודת הראיות של חבר הכנסת אמנון רובינשטיין – חוקה.

  אז ועדת חוקה, חוק ומשפט, מי בעד – ירים את ידו.

זאב בוים:

מי הציע אחרת?

היו"ר יוסי כץ:

הציעו עבודה ורווחה במליאה, אינני יודע למה.

זאב בוים:

לא, לא.

היו"ר יוסי כץ:

רצו לטרפד את זה, כנראה.

זאב בוים:

חוקה, חוקה.

היו"ר יוסי כץ:

מי בעד חוקה ירים את ידו. מי נגד? – אין. חוקה.

3.  הצעת חוק שידור משחק כדורגל (תיקוני חקיקה), של חבר הכנסת חיים כץ.

  הצעות – לוועדת הכלכלה. או חינוך?

חיים כץ:

חינוך. יש שם כבר חוק דומה.

היו"ר יוסי כץ:

נודע לי שוועדת החינוך דנה כבר בחוק דומה של חבר הכנסת אבו וילן.

זאב בוים:

חינוך, חינוך.

היו"ר יוסי כץ:

מי בעד ועדת החינוך, ירים את ידו. מי נגד? – אין. ועדת חינוך.

4.  הצעת חוק העמותות (תיקון – פיקוח ואכיפה) של חבר הכנסת וילן.

  לוועדת הכלכלה או לוועדת הפנים ואיכות הסביבה?

זאב בוים:

כלכלה.

ארבל אסטרחן:

חוק העמותות זה בוועדת הפנים.

היו"ר יוסי כץ:

פנים. מי בעד ועדת הפנים ירים את ידו. מי נגד? – אין. ועדת הפנים.

2. בקשה להקדמת הדיון בהצעות חוק:

4.  בקשת חה"כ אילן גילאון להקדמת הדיון בהצעת חוק הפיקוח על מצרכים
    ושירותים (תיקון – שכר דירה בשקלים חדשים), התשס"ב-2002 – פ/3443,
    בקריאה טרומית

5.  בקשת חה"כ יאיר פרץ להקדמת הדיון בהצעת חוק הפיקוח על מצרכים ושירותים
    (תיקון – שכר דירה בשקלים חדשים), התשס"ב-2002 – פ/3477, בקריאה טרומית

6.  הצעת חה"כ אופיר פינס-פז להקדמת הדיון בהצעת חוק השכרת דירה ומכירתה
    בשקלים חדשים, התשס"ב-2002 – פ/3479, בקריאה טרומית

היו"ר יוסי כץ:

אנחנו עוברים הלאה להצעות – יש לנו תשעה חברי ועדה קבועים?

אתי בן-יוסף:

נבדוק.

היו"ר יוסי כץ:

תבדקו.

אתי בן-יוסף:

יש לנו חמישה חברי ועדה קבועים נוכחים.

זאב בוים:

מה זה קבועים? אין ממלאי מקום לקבועים?

אתי בן-יוסף:

יש, אבל בהצבעה חייבים קוורום של תשעה קבועים, לא ממלאי מקום.

היו"ר יוסי כץ:

לא עשיתם גיוס?

זאב בוים:

מי המציעים פה?

אופיר פינס-פז:

צריך לנמק. בוא ננמק קודם.

ארבל אסטרחן:

לנמק אפשר.

היו"ר יוסי כץ:

אוקי. ינמקו חברי הכנסת – לפי סדר ההצעות.

ראשון – חבר הכנסת אילן גילאון מנמק מדוע הצעה זו דחופה. הצעת חוק הפיקוח
על מצרכים ושירותים (תיקון – שכר דירה בשקלים חדשים). בבקשה.

1.  למה זה דחוף?

2.  מה יקרה אם מחר בבוקר המדד יתחיל לעלות והדולר ירד או יוקפא?

3.  למה לא להצמיד ליורו?

  תודה. בבקשה.

אילן גילאון:

אדוני, קודם כל, לא צריך להצמיד ליורו ולא להצמיד לין ולא להצמיד לשום דבר.
יש גם נימוק פטריוטי בתוך ההצעה – אני מתחיל מהסוף – אנחנו צריכים להצמיד
למטבע ששגור כאן, שאנשים מתנהלים אתו. והסיבה האמיתית לכך שאני – ואני יודע
שגם חברי כנסת אחרים – הגישו את ההצעה, זה הדחיפות, בבחינת "עבר זמנו – בטל
קורבנו", בגלל עליית הדולר למעלה.

היו"ר יוסי כץ:

תודה.

אילן גילאון:

אני מבקש שלא יצא האוויר מן ההצעה הזאת. דרך אגב, אין פה המצאת המשקפיים.
הצעה כזאת ודומה לה כבר הונחה בעבר על ידי שר המשפטים היום.

היו"ר יוסי כץ:

תודה. חבר הכנסת יאיר פרץ ישנו פה? איננו. מי מנמק בשמו?

יצחק גאגולה:

אני מנמק במקומו. אדוני היושב ראש, בגלל המצב הקשה, שהרבה סטודנטים והרבה
זוגות צעירים פשוט נאלצים מדי חודש בחודשו להוסיף מאות שקלים בגלל המצב של
עליית הדולר, מחובתנו אנחנו לעזור ולפתור את הבעיה. כל יום שעובר הוא לרעת
הציבור, לרעת הזוגות הצעירים בעיקר ולכן יפה שעה אחת קודם.

אני רוצה להוסיף משפט אחד. הצעת חוק דומה מאד הגשתי גם אני בשינוי קטן.
עדיין לא קיבלתי את המספר, לצערי, לכן ההצעה שלי לא הוגשה היום, לכן אני
רוצה לומר את הדברים האלה ושזה יירשם בפרוטוקול שאני מבקש, שכשההצעה שלי
תגיע יתחשבו גם בה והיא תקבל פטור.

זאב בוים:

כל הצעה בזמנה.

היו"ר יוסי כץ:

תודה.

נסים זאב:

אני רוצה להשלים את ההצעה של יאיר פרץ. יאיר פרץ התכוון גם לטיסות באל-על,
שזה לא יהיה צמוד לדולר, אלא בשקלים.

זאב בוים:

לאן הוא נוסע? לרמאללה הוא נוסע, במטוס?

היו"ר יוסי כץ:

רבותי, אחרון המציעים – הצעת חוק פרטית של חבר הכנסת אופיר פינס ואין יותר
מתאים מאשר חבר הכנסת אופיר פינס עצמו.

אופיר פינס-פז:

אני רוצה לתת עוד נימוק. הורדת הריבית היא דבר מאד מאד חשוב למשק ביכולת
שלו להתמודד גם עם בעיות האבטלה וכדומה. כמו לכל דבר יש גם צדדים שליליים
לכל החלטה. כדי לצמצם נזקים מול היתרונות של הורדת שער ריבית, צריך לטפל
בנושא הזה של הדירה, משום שפה אתה משלם מחיר יקר מאד ברמה חברתית, על דבר
טוב מאד מבחינה אחרת. הרי מה תהיה האלטרנטיבה? אם הדברים האלה לא יקרו, הוא
יעלה בסוף את שער הריבית, הנגיד, כי אין לו ברירה. מכל מיני סיבות.

לכן אני חושב שפה אנחנו מבקשים מענה נכון למציאות שמתרחשת ואני חושב שכדאי
לעשות את זה דחוף.

היו"ר יוסי כץ:

אני, באופן יוצא מן הכלל, נותן דיון של שלושה דוברים: חיים כץ, מוסי רז
ונעמי חזן, אבל אני מודיע לכם כרגע: אם לא יהיו תשעה חברי ועדה קבועים לא
נוכל להצביע.

נעמי חזן:

בגלל זה אנחנו רוצים לדבר.

היו"ר יוסי כץ:

בסדר. בבקשה. כי אנחנו צריכים לסיים את הדיון בעוד שש דקות. כל אחד דקה,
כדי שיהיה לנו זמן להצביע.

חבר הכנסת חיים כץ.

חיים כץ:

הבעיה שלנו היא שאנחנו חיים מהיד לפה. הדבר הכי גרוע שאנחנו יכולים לעשות
לשוכרי הדירות זה להצמיד את זה לשקל. למה זה הדבר הכי גרוע שאנחנו יכולים
לעשות? כי כל משכיר דירה יצמיד את זה למדד. אף אחד לא ישאיר את זה באוויר
ואם אני מסתכל לאורך השנים, המדד יותר גבוה מהדולר. היתה קפיצה של הדולר
עכשיו, אני אצמיד לדולר הגבוה, אני אתן זחילה של מדד ואני אעניש את האנשים
– ואין לנו מטרה להעניש את אלה ששוכרים את הדירות.

יצחק גאגולה:

אף אחד לא אומר שהוא יצמיד את זה למדד.

היו"ר יוסי כץ:

חבר הכנסת רז, בבקשה.

מוסי רז:

אני בעד לפטור מחובת הנחה, כנושא שיש לו דחיפות. הדולר עלה וצריך לדון
בנושא – אני מסכים - אבל אני שותף לדעתו של חבר הכנסת חיים כץ, החוק הזה
הוא לטובת העשירים. הוא ידפוק את שוכרי הדירות. קודם כל, לא בעיה לעקוף
אותו. אתם אומרים שינקבו את המחיר בשקלים, אז ינקבו את המחיר בשקלים צמוד
לדולר – זה גם אפשרי ואפשר להצמיד למדד, אפשר ריבית, זה נותן משחק לבעלי
הדירות ואף על פי שהכוונה שלכם טובה, המשמעות בשטח תהיה נגד שוכרי הדירות.
אני, ששכרתי דירה במשך שנים, בא אלי בעל הבית, אמר לי: אני רוצה להצמיד
למדד, אמרתי לו: בשום פנים ואופן לא. אני רוצה להצמיד לדולר. אל תפגעו
באפשרות הזו שהיא לטובת שוכרי הדירות. זה מאד מסוכן.

אילן גילאון:

למה זה לטובת שוכרי הדירות?

מוסי רז:

-   - -

זאב בוים:

בואו נאמר: יש דחיפות לדון בזה. מה תהיה מהות הדיון – את זה נראה אחר כך.

מוסי רז:

אבל אני בעד פטור מחובת הנחה.

אילן גילאון:

-   - -

היו"ר יוסי כץ:

סליחה, סליחה, רבותי. חברת הכנסת נעמי חזן.

עבד-אלמאלכ דהאמשה:

אם אתה מצביע, אני משתתף. אם לא – אני חייב לעלות.

היו"ר יוסי כץ:

אני מצביע עוד דקה אחת.

יש תשעה?

אתי בן-יוסף:

לא. יש שמונה.

זאב בוים:

יאיר הלך להביא אנשים.

ארבל אסטרחן:

יחד עם יאיר זה שמונה.

היו"ר יוסי כץ:

עוד דקה אנחנו מצביעים. אחרונה, חברת הכנסת נעמי חזן. חכה, חבר הכנסת
דהאמשה, עוד דקה.

חברת הכנסת נעמי חזן, זכות הדיבור שלך. את רוצה לדבר?

נעמי חזן:

מוותרת.

היו"ר יוסי כץ:

מוותרת? תודה.

מי בעד מתן פטור מחובת הנחה - - -

אתי בן-יוסף:

אבל חסרים חברי ועדה קבועים. אין תשעה. יש שמונה.

היו"ר יוסי כץ:

רבותי, אני מעמיד את זה להצבעה. אין לי ברירה. אתם רוצים – תבקשו רביזיה.

ארבל אסטרחן:

אתה לא יכול להצביע.

זאב בוים:

תעמיד להצבעה.

היו"ר יוסי כץ:

מי בעד מתן פטור מחובת הנחה לשלוש הצעות החוק הללו.

אנה שניידר:

אתה לא יכול להצביע.

אתי בן-יוסף:

חסר לך קוורום. לפי התקנה החדשה אי אפשר לקיים הצבעה.

היו"ר יוסי כץ:

רבותי, יש אזכרה לראש הממשלה המנוח, מנחם בגין זכרו לברכה. אני לא מתכוון
לעכב את ההצבעה.

אנה שניידר:

אבל אתה לא יכול להצביע.

זאב בוים:

אז תצביע ביום שני.

היו"ר יוסי כץ:

יום שני? אין לנו ברירה.

קריאה:

-   - -

היו"ר יוסי כץ:

אבל תבינו, זכרו של מנחם בגין, עם כל הכבוד, יותר חשוב.

חיים כץ:

אז תצביע.

היו"ר יוסי כץ:

אני מודיע לכם שעוד דקה בדיוק אני אעשה את ההצבעה.

זאב בוים:

עוד דקה. בוא, תביא מהר עוד אחד.

אתי בן-יוסף:

אבל חלק יצאו.

היו"ר יוסי כץ:

הם יצאו. רבותי, אני מודיע לכם שאני דוחה את ההצבעה לשבוע שמתחיל בארבעה
במרץ. תודה.

נסים זאב:

אני מודיע שאני אנסה לשנות את התקנה הזאת של התשעה. היא לא שקולה. זה לא
יעלה על הדעת.

הישיבה ננעלה בשעה: 11:00.
