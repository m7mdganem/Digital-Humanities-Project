הכנסת העשרים-ושלוש

מושב ראשון

פרוטוקול מס' 32

מישיבת ועדת הכנסת

יום שני, י"ד בתמוז התש"ף (06 ביולי 2020), שעה 10:30

סדר היום:

<< נושא >> א. המלצה בדבר מינוי סגן ליושב-ראש הכנסת. << נושא >>

<< נושא >> ב. בקשת יושב-ראש ועדת העלייה, הקליטה והתפוצות למיזוג הצעות
החוק הבאות והקדמת הדיון בהצעת החוק הממוזגת, לפני הקריאה השנייה והשלישית:

  1. הצעת חוק קליטת חיילים משוחררים (הוראת שעה – נגיף הקורונה החדש)
  (מימוש חלק מהפיקדון לכל מטרה), התש"ף-2020 (מ/1326).

  2. הצעת חוק קליטת חיילים משוחררים (תיקון – מימוש כספי פיקדון בשל נגיף
  הקורונה) (הוראת שעה), התש"ף-2020 (פ/2/23).

ג. בקשת יושבי-ראש ועדות להקדמת הדיון בהצעות החוק הבאות:

  1. הצעת חוק לתיקון וקיום תוקפן של תקנות שעת חירום התש"ף-2020 (מ/1336),
  בקשת יושב-ראש ועדת החוקה, חוק ומשפט – רוויזיה.

  2.הצעת חוק הביטוח הלאומי התש"ף-2020 (מ/1335), בקשת יושב-ראש ועדת
  העבודה, הרווחה << נושא >> והבריאות.

<< נושא >> ד. בקשת הממשלה להקדמת הדיון בהצעת חוק הארכת תקופות וקיום
דיונים בהיוועדות חזותית בענייני תכנון ובנייה (הוראת שעה – נגיף הקורונה
החדש), התש"ף-2020 (מ/1337), לפני הקריאה הראשונה. << נושא >>

נכחו:

חברי הוועדה:

איתן גינזבורג – היו"ר

הילה וזאן

בועז טופורובסקי

אחמד טיבי

חמד עמאר

יצחק פינדרוס

טלי פלוסקוב

תהלה פרידמן

עינב קאבלה

אלעזר שטרן

חברי הכנסת:

דוד ביטן

משה גפני

מוזמנים:

יוני משרקי – יועץ שר הפנים

ייעוץ משפטי:

ארבל אסטרחן

מנהלת הוועדה:

נועה בירן-דדון

רישום פרלמנטרי:

הילה לוי

ב. בקשת יושב-ראש ועדת העלייה, הקליטה והתפוצות למיזוג הצעות החוק הבאות
והקדמת הדיון בהצעת החוק הממוזגת, לפני הקריאה השנייה והשלישית:

1. הצעת חוק קליטת חיילים משוחררים (הוראת שעה – נגיף הקורונה החדש) (מימוש
חלק מהפיקדון לכל מטרה), התש"ף-2020 (מ/1326).

2. הצעת חוק קליטת חיילים משוחררים (תיקון – מימוש כספי פיקדון בשל נגיף
הקורונה) (הוראת שעה), התש"ף-2020 (פ/2/23).

<< יור >> היו"ר איתן גינזבורג: << יור >>

חברי הכנסת, בוקר טוב, אני מתכבד לפתוח את ישיבת ועדת הכנסת. היום יום שני,
6 ביולי, י"ד בתמוז תש"ף. ישיבה מס' 32 למושב זה.

אני מבקש להתחיל בסעיף ב' בסדר-היום, ברשותכם.

<< דובר >> חמד עמאר (ישראל ביתנו): << דובר >>

לפני שאתה מתחיל, אדוני, בסעיף ב'. לא יכול להיות מצב שאני אקבל את
סדר-היום בשעה עשר וחצי בלילה. אני לא מבין, הכול בשלוף? אני חדש בוועדה,
פעם ראשונה שאני מגיע לוועדה.

<< יור >> היו"ר איתן גינזבורג: << יור >>

ברוך הבא.

<< דובר_המשך >> חמד עמאר (ישראל ביתנו): << דובר_המשך >>

תודה רבה. שולחים סדר-יום בשעות נורמליות. אם לא הייתי מסתכל בשעה עשר וחצי
בלילה על הטלפון שלי, לא הייתי יודע מה סדר-היום של הוועדה.

<< יור >> היו"ר איתן גינזבורג: << יור >>

אני מקבל את ההערה.

<< דובר_המשך >> חמד עמאר (ישראל ביתנו): << דובר_המשך >>

אני מבקש ממך – אני גר רחוק, שלוש שעות מכאן – לקבל את סדר-היום בשעות
נורמליות.

<< יור >> היו"ר איתן גינזבורג: << יור >>

זה לא קשור למקום שבו אתה מתגורר. קבענו את הישיבה הזאת בשעה עשר וחצי
בבוקר, לא בשמונה בבוקר. לא לערבב דבר שלא קשור. אני מקבל את ההערה, זה לא
קשור למקום שבו אתה גר.

<< דובר_המשך >> חמד עמאר (ישראל ביתנו): << דובר_המשך >>

צריך להיות סדר-יום מסודר בשעה נורמלית.

<< יור >> היו"ר איתן גינזבורג: << יור >>

בסדר. סדר-יום לא מגיע ביונת דואר למקום שבו אתה גר.

<< דובר_המשך >> חמד עמאר (ישראל ביתנו): << דובר_המשך >>

לא הכול בשלוף, כמו שמתרחש היום.

<< יור >> היו"ר איתן גינזבורג: << יור >>

תודה על ההערה וברוך הבא לוועדה. קולך נשמע ברמה.

<< דובר_המשך >> חמד עמאר (ישראל ביתנו): << דובר_המשך >>

תודה.

<< יור >> היו"ר איתן גינזבורג: << יור >>

אנחנו עוברים לבקשת יושב-ראש ועדת העלייה, הקליטה והתפוצות למיזוג הצעות
חוק והקדמת דיון בהצעת חוק ממוזגת לפני קריאה שנייה ושלישית. הצעת חוק
לקליטת חיילים משוחררים (הוראת שעה – נגיף הקורונה החדש), תיקון – מימוש
כספי הפיקדון בשל נגיף הקורונה). יושב-ראש ועדת הקליטה, חבר הכנסת ביטן,
בבקשה.

<< דובר >> דוד ביטן (ועדת העלייה, הקליטה והתפוצות): << דובר >>

אנחנו סיימנו את העבודה בוועדה כהכנה לקריאה שנייה ושלישית וגם החלטנו על
איחוד ומיזוג עם הצעות החוק הפרטיות. אנחנו מבקשים גם לאשר לנו את המיזוג,
על מנת שנוכל לסיים את זה היום, וגם לקבל פטור מחובת הנחה מסיבה פשוטה –
בעידן הקורונה ומה שקורה היום, החיילים יוכלו למשוך את הכסף שהוחלט עליו
בחוק לכל מטרה.

<< יור >> היו"ר איתן גינזבורג: << יור >>

חשוב מאוד.

<< דובר_המשך >> דוד ביטן (ועדת העלייה, הקליטה והתפוצות): << דובר_המשך >>

וכמה שיותר מהר – עדיף.

<< יור >> היו"ר איתן גינזבורג: << יור >>

מישהו מחברי הוועדה רוצה להתייחס? לא.

<< דובר >> טלי פלוסקוב (הליכוד): << דובר >>

לאשר כמה שיותר מהר.

<< יור >> היו"ר איתן גינזבורג: << יור >>

אנחנו נעבור להצבעה. מי בעד מיזוג ההצעות והקדמת הדיון, ירים את ידו.

הצבעה

בעד הבקשה – פה אחד

נגד – אין

נמנעים – אין

בקשת יושב-ראש ועדת העלייה, הקליטה והתפוצות למיזוג הצעות חוק והקדמת הדיון
בהצעת החוק הממוזגת, לפני הקריאה השנייה והשלישית, נתקבלה.

<< יור >> היו"ר איתן גינזבורג: << יור >>

הבקשה עברה פה אחד וכל חברי הוועדה אישרו. תודה רבה על העבודה הטובה של
יושב-ראש ועדת הקליטה וחברי הוועדה בכלל. יישר כוח.

א. המלצה בדבר מינוי סגן ליושב-ראש הכנסת

<< יור >> היו"ר איתן גינזבורג: << יור >>

אנחנו עוברים לסעיף א' בסדר-היום: המלצה בדבר מינוי סגן ליושב-ראש הכנסת.
בחודש מאי ביטלנו את ההגבלה על מספר סגנים ליושב-ראש הכנסת. באותה ישיבה
מונו שמונה סגנים, על אף שקבענו בהסכמים שיהיו תשעה סגנים, והיה סיכום
שיהיה סגן נוסף לסיעת יהדות התורה. רק בסוף השבוע האחרון הם העבירו לנו את
שם המועמד מטעמם ועל כן אנחנו מתכנסים כדי להמליץ למליאה לבחור בחבר הכנסת
אליהו ברוכי כסגן ליושב-ראש הכנסת עד ליום 1 בינואר 2021, לפי בקשת סיעת
יהדות התורה.

נמצא פה יושב-ראש הסיעה שמאשר, אני מניח, את הבקשה הזאת. הסיעה ציינה
במכתבה כי בתום כהונתו ב-1 בינואר 2021, יחליף אותו חבר הכנסת ישראל
אייכלר. אני אומר את זה לפרוטוקול, בלבד, וזה לא חלק מההחלטה כמובן. יצטרכו
לבחור אותו בנפרד בוועדה בבוא היום.

אני מעלה להצבעה המלצה למליאה לבחור באליהו ברוכי לכהן כסגן יושב-ראש הכנסת
עד ה-1 בינואר 2021.

<< קריאה >> ארבל אסטרחן: << קריאה >>

עד ה-1 בינואר, כולל?

<< יור >> היו"ר איתן גינזבורג: << יור >>

כן, בדרך כלל זה כולל.

מי בעד? מי נגד?

הצבעה

בעד ההמלצה – פה אחד

נגד – אין

נמנעים – אין

ההמלצה למנות את חבר הכנסת אליהו ברוכי לסגן יושב-ראש הכנסת נתקבלה.

<< קריאה >> טלי פלוסקוב (הליכוד): << קריאה >>

הינה גפני, בא לברך. אנחנו כבר הצבענו, גפני.

<< יור >> היו"ר איתן גינזבורג: << יור >>

אני מניח שהגעת לברך, אדוני יושב-ראש ועדת הכספים. הייתה פה שאלה האם זה עד
ה-1 בינואר כולל, או עד ה-31 בדצמבר? אני צריך לשאול את יושב-ראש הסיעה.

<< קריאה >> יצחק פינדרוס (יהדות התורה): << קריאה >>

כשיושב-ראש ועדת הכספים נמצא אני עובר לדום.

<< יור >> היו"ר איתן גינזבורג: << יור >>

עד ה-1 בינואר, כולל. תודה רבה וברכות לחבר הכנסת ברוכי. אני מקבל שגם
המליאה תבחר בך ושלא תיפול שגגה תחת ידך.

<< קריאה >> אליהו ברוכי (יהדות התורה): << קריאה >>

תודה רבה לכבוד היושב-ראש ולחברי הוועדה.

<< יור >> היו"ר איתן גינזבורג: << יור >>

יש פה שורה של סגנים, בעבר ובהווה, שיכולים לתת לך עצות טובות.

ג. בקשת יושבי-ראש ועדות להקדמת הדיון בהצעות החוק הבאות:

1. הצעת חוק לתיקון וקיום תוקפן של תקנות שעת חירום התש"ף-2020 (מ/1336),
בקשת יושב-ראש ועדת החוקה, חוק ומשפט – רוויזיה.

2. הצעת חוק הביטוח הלאומי התש"ף-2020 (מ/1335), בקשת יושב-ראש ועדת
העבודה, הרווחה והבריאות.

<< יור >> היו"ר איתן גינזבורג: << יור >>

נעבור לסעיף ג' בסדר-היום. יש בקשת יושבי-ראש ועדות להקדמת דיון לפני
הקריאה השנייה והשלישית בהצעת חוק לתיקון וקיום תוקפן של תקנות שעת חירום.
הצבענו והייתה רוויזיה של חבר הכנסת טופורובסקי. ניתן לך לנמק אותה, בבקשה,
אדוני. תראה כמה זמן עבר מאז שהצבעת על הרוויזיה, הודעת עליה, ועד היום
שהתכנסנו.

<< דובר >> בועז טופורובסקי (יש עתיד-תל"ם): << דובר >>

אולי יקרה משהו אחר. אולי נופתע גם מההחלטה שתתקבל עכשיו.

<< יור >> היו"ר איתן גינזבורג: << יור >>

לאור זה שהדיון נדחה ליום שני, כפי שהיה צריך להיות במקור, נראה שהרוויזיה
התייתרה.

<< דובר_המשך >> בועז טופורובסקי (יש עתיד-תל"ם): << דובר_המשך >>

לא, יש לי בעיה.

<< יור >> היו"ר איתן גינזבורג: << יור >>

אני מזכיר לך שהחוק היה צריך להגיע ממילא ביום שני, והינה הוא מגיע ביום
שני. אנחנו דהרנו אז כדי להקדים את זה ליום רביעי. על זה הייתה הרוויזיה.

<< דובר_המשך >> בועז טופורובסקי (יש עתיד-תל"ם): << דובר_המשך >>

יש לי בעיה עקרונית עם זה שאנחנו מקדימים בעיקר חוקים שמצרים את הזכויות של
האזרחים, ומגדילים את הקנסות והאכיפה על אזרחים במדינת ישראל. אנחנו צריכים
לוודא, להקדים ולטפל כמה שיותר מהר בחוקים שיביאו כסף לאזרחים, שיעזרו לכל
אותם מובטלים, לכל השכירים והעצמאים שפושטים רגל וכבר גמרו את החסכונות
שלהם, ועכשיו גומרים את הפנסיות שלהם ואין להם כבר ממי לקחת הלוואות. כן,
יש גם אנשים רעבים במדינת ישראל. זה לא חארטה, זה דבר אמיתי.

אני חושב שוועדת הכנסת יש לה הכוח והיכולת לגרום לממשלה להבין שאם היא רוצה
לקדם נושאים שפוגעים בזכויות האזרחים, היא צריכה קודם כל להראות לנו שיש לה
מדיניות ברורה למלחמה בקורונה, שיש לה מדיניות ברורה לעזרה כלכלית לכל
אזרחי מדינת ישראל, וכן שהפגיעה שהיא עושה בדמוקרטיה הישראלית היא כל כך
מידתית והיא רק אחרי שיש מדיניות בנושא הבריאותי של הקורונה, רק אחרי שמגיע
כסף לחשבון הבנק של אזרחי מדינת ישראל, רק אז מעיזה ברעד הממשלה להביא
לכנסת בקשה שתצר את הזכויות ואת החופש של אזרחי מדינת ישראל. לדעתי, לוועדת
הכנסת יש הכוח לגרום לממשלה לעשות ככה, ולדעתי זאת החובה שלה. זאת לא רק
זכות, זאת חובה שלה לפעול ככה ולכן אני מבקש דיון מחדש בנושא הזה, כחלק
מאותו תהליך.

<< יור >> היו"ר איתן גינזבורג: << יור >>

אני מנסה להבין את מה שאמרת. הדיון מחדש הוא להקדמת הדיון, אבל הקדמת הדיון
מתייתרת.

<< דובר_המשך >> בועז טופורובסקי (יש עתיד-תל"ם): << דובר_המשך >>

אנחנו יכולים להצביע נגד הקדמת הדיון.

<< יור >> היו"ר איתן גינזבורג: << יור >>

טוב. בואו נצביע על הרוויזיה. מי בעד הרוויזיה, ירים את ידו.

הצבעה

בעד הרוויזיה – 2

נגד – 5

נמנעים – אין

הרוויזיה לא התקבלה.

<< יור >> היו"ר איתן גינזבורג: << יור >>

הרוויזיה לא התקבלה.

<< דובר >> יצחק פינדרוס (יהדות התורה): << דובר >>

בן אדם רוצה היתר בנייה, לא תיתן לו בגלל שאתה רוצה לדפוק את הממשלה?

<< דובר >> בועז טופורובסקי (יש עתיד-תל"ם): << דובר >>

זאת אכיפה בקורונה.

<< יור >> היו"ר איתן גינזבורג: << יור >>

חברים, יש לנו בקשה של יושב-ראש ועדת העבודה והרווחה להקדים דיון בהצעת חוק
הביטוח הלאומי (הוראות מיוחדות לעניין ביטוח אבטלה – נגיף הקורונה החדש).
תנמק חברת הכנסת טלי פלוסקוב, חברת הוועדה.

<< דובר >> טלי פלוסקוב (הליכוד): << דובר >>

אדוני, אנחנו שוב חוזרים לאותן הצעות חוק, חבר הכנסת בועז טופורובסקי,
שמיטיבות עם הציבור ומוסיפות לו כסף. כרגע אנחנו מדברים על הארכת תוקף דמי
אבטלה, ואני חייבת להגיד לכם שיושב-ראש הוועדה נמצא גם עכשיו בדיון עם
האוצר כדי להאריך את זה לתקופה יותר ארוכה. כרגע אנחנו מדברים על ה-15
באוגוסט וייתכן – אני רוצה להיות זהירה – שזה יתארך עוד. כל הזמן אנחנו
מדברים על סוג של יציבות, ודאות, וזה בדיוק מה שאנחנו עושים כרגע. לכן
אנחנו מבקשים בקשה לפטור מחובת הנחה.

<< יור >> היו"ר איתן גינזבורג: << יור >>

כן, חבר הכנסת שטרן, בבקשה.

<< דובר >> אלעזר שטרן (יש עתיד-תל"ם): << דובר >>

אם אני לא טועה, ראש הממשלה אמר שכל ההסדרים יהיו עד סוף השנה, לא?

<< דובר >> טלי פלוסקוב (הליכוד): << דובר >>

הוא מדבר על נושאים שהוא יציג לנו, ונאנחנו מדברים על נושא קטן מכול
התוכנית. זאת בדיוק הסיבה לכך שיושב-ראש הוועדה יגיע עם הבשורה לוועדה
ונאשר את זה היום. אחרי הדיון הזה אני הולכת לוועדה ושם אנחנו נסגור את
התקופה.

<< קריאה >> חמד עמאר (ישראל ביתנו): << קריאה >>

אנחנו מקווים שראש הממשלה יעמוד במילה שלו ויאריך את זה עד סוף התקופה,
ואנשים יהיה להם אופק כלכלי לפחות.

<< דובר_המשך >> טלי פלוסקוב (הליכוד): << דובר_המשך >>

חבר הכנסת אלעזר שטרן, כרגע שההצעה שהוצגה היא 15 באוגוסט ואני אומרת
שאנחנו מדברים על הארכה נוספת. כרגע אני לא יכולה להגדיר תאריך מסוים כי
הדיון מתקיים עכשיו. אחרי הישיבה הזאת אני רצה לשם.

<< דובר >> אלעזר שטרן (יש עתיד-תל"ם): << דובר >>

כל הזמן אנחנו מתכנסים פה ועושים עוד חודש, עוד חודש ועוד חודש. בכך אנחנו
תורמים שני דברים: 1. לאי הוודאות. 2. לסתם עבודה שלנו. אם ראש הממשלה אמר
את זה, אם אפשר לעזור לאנשים ביצירת סוג של אופק - - -

<< דובר >> טלי פלוסקוב (הליכוד): << דובר >>

אתה מוזמן לדיון. תבוא ותגיד שם את כל הדברים.

<< יור >> היו"ר איתן גינזבורג: << יור >>

אלעזר, אני מזכיר לך שאנחנו בוועדת הכנסת ואנחנו דנים בהקדמת הדיון.

<< דובר >> אלעזר שטרן (יש עתיד-תל"ם): << דובר >>

אני יודע, אני יודע.

<< יור >> היו"ר איתן גינזבורג: << יור >>

זאת אמירה נכונה וטובה שצריכה להיאמר בוועדת העבודה והרווחה, שדנה בדמי
האבטלה. שם אולי יחליטו להאריך לא עד אוגוסט אלא עד אוקטובר.

<< דובר >> אלעזר שטרן (יש עתיד-תל"ם): << דובר >>

אם אני כבר ברשות דיבור, שאלה – לא נכון יותר שנפרסם מראש את המועמד לסגן
יושב-ראש הכנסת?

<< יור >> היו"ר איתן גינזבורג: << יור >>

אתה צודק.

<< דובר_המשך >> אלעזר שטרן (יש עתיד-תל"ם): << דובר_המשך >>

אני מקבל אתמול בלילה את סדר-היום, אני רואה שכתוב: בחירת סגן יושב-ראש.
להבדיל ממה שעכשיו נאמר על דיון שמתקיים בוועדות אחרות, זה המקום שמתקיים
בו.

<< יור >> היו"ר איתן גינזבורג: << יור >>

אתה צודק. בפעם הבאה גם נפרט.

<< קריאה >> חמד עמאר (ישראל ביתנו): << קריאה >>

יושב-ראש הוועדה התכוון לתת לנו לנחש ורצו כמה ניחושים. התקשרתי לרומן: מי
הסגן הנוסף? רומן התקשר לעודד.

<< יור >> היו"ר איתן גינזבורג: << יור >>

חבר הכנסת טופורובסקי שלח לי הודעה וקיבל מייד תשובה. פשוט, בלי שום
ניחושים.

<< קריאה >> חמד עמאר (ישראל ביתנו): << קריאה >>

אין לי את מספר הטלפון שלך.

<< יור >> היו"ר איתן גינזבורג: << יור >>

ליושב-ראש הסיעה שלך, עודד פורר, מכיוון שלמדנו משפטים ביחד, הוא יכול
מייד - - -

מי בעד הקדמת הדיון בנושא שהציגה חברת הכנסת פלוסקוב, ירים את ידו.

הצבעה

בעד הבקשה – פה אחד

נגד – אין

נמנעים – אין

בקשת יושב-ראש ועדת העבודה והרווחה להקדמת הדיון בהצעת חוק הביטוח הלאומי
התש"ף-2020 (מ/1335), נתקבלה.

<< יור >> היו"ר איתן גינזבורג: << יור >>

הבקשה התקבלה.

ד. בקשת הממשלה להקדמת הדיון בהצעת חוק הארכת תקופות וקיום דיונים
בהיוועדות חזותית בענייני תכנון ובנייה (הוראת שעה – נגיף הקורונה החדש),
התש"ף-2020 (מ/1337), לפני הקריאה הראשונה

<< יור >> היו"ר איתן גינזבורג: << יור >>

סעיף אחרון בסדר-היום הוא: בקשת הממשלה להקדמת הדיון בהצעת חוק הארכת
תקופות וקיום דיונים בהיוועדות חזותית בענייני תכנון ובנייה (הוראת שעה –
נגיף הקורונה החדש). יועץ השר, יוני משרקי, נמצא כאן. בבקשה, אדוני.

<< דובר >> יוני משרקי: << דובר >>

בשל מצב הקורונה, החוק מסמיך את שר הפנים לחתום על צו חירום בכל פעם לשלושה
חודשים, כדי שניתן יהיה לקיים דיונים בהיתרים ובהתנגדויות באמצעות וידאו
ולא בישיבות. לכן אנחנו מבקשים לאשר את זה כמה שיותר מהר בעקבות המצב.

<< יור >> היו"ר איתן גינזבורג: << יור >>

הכוונה היא להיוועצות חזותית רק עם המבקשים והמתנגדים?

<< דובר_המשך >> יוני משרקי: << דובר_המשך >>

כן.

<< יור >> היו"ר איתן גינזבורג: << יור >>

רק איתם?

<< דובר_המשך >> יוני משרקי: << דובר_המשך >>

כן.

<< קריאה >> יצחק פינדרוס (יהדות התורה): << קריאה >>

חברי ועדה לא? למה אי אפשר לכנס גם ועדה באופן חזותי? יכול להיות מצב שחברי
ועדה יהיו חולים ואז שוב אנשים ייתקעו. למה אתם לא מבקשים שיוכלו לכנס גם
ועדה?

<< יור >> היו"ר איתן גינזבורג: << יור >>

עברה הצעה על קיום ישיבות מועצה.

<< קריאה >> יצחק פינדרוס (יהדות התורה): << קריאה >>

השאלה היא על ועדת תכנון.

<< יור >> היו"ר איתן גינזבורג: << יור >>

בישיבתה כמליאה, ואני לא יודע אם זה חל על זה או לא. לדעתי לא, כי זה בכל
זאת בחוק התכנון והבנייה ולא בחוק רשויות מקומיות.

<< קריאה >> יצחק פינדרוס (יהדות התורה): << קריאה >>

זה בחוק התכנון והבנייה.

<< יור >> היו"ר איתן גינזבורג: << יור >>

אני מזכיר לך, חבר הכנסת, שישיבות ועדה, בניגוד לישיבות מועצה, הן ישיבות
סגורות.

<< קריאה >> יצחק פינדרוס (יהדות התורה): << קריאה >>

למה זה מפריע? מה הבעיה?

<< יור >> היו"ר איתן גינזבורג: << יור >>

כי כשאתה נמצא בזום בהיוועדות חזותית, אתה יכול להכניס הרבה מאוד אנשים
לתוך הדבר הזה.

<< קריאה >> יצחק פינדרוס (יהדות התורה): << קריאה >>

הייתי חבר ועדה 25 שנה.

<< יור >> היו"ר איתן גינזבורג: << יור >>

אני רק 16. אני אומר שכמזמינים מבקשים ומתנגדים, זה פתוח לציבור. דיונים
אחרים לא.

<< קריאה >> חמד עמאר (ישראל ביתנו): << קריאה >>

אני הייתי חבר ועדה והכול היה פתוח.

<< יור >> היו"ר איתן גינזבורג: << יור >>

לא, הישיבה סגורה. היא לא סודית, היא סגורה.

<< דובר_המשך >> יוני משרקי: << דובר_המשך >>

מתקנים אותי שזה גם על ישיבות ועדה, לא רק על התנגדויות והיתרים.

<< יור >> היו"ר איתן גינזבורג: << יור >>

זה גם על ישיבות ועדה? כלומר, כל הישיבה יכולה להיות בזום?

<< דובר >> יוני משרקי: << דובר >>

נכון. אני מדגיש, זה מוגבל לשלושה חודשים בכל פעם לפי המצב. שר הפנים יכול
להאריך את צו החירום.

<< קריאה >> יצחק פינדרוס (יהדות התורה): << קריאה >>

בזום אתה יכול לראות כשאדם נכנס.

<< יור >> היו"ר איתן גינזבורג: << יור >>

השאלה היא האם אפשר לראות תוכניות וכולי.

<< קריאה >> יצחק פינדרוס (יהדות התורה): << קריאה >>

מה המצב עכשיו?

<< דובר >> יוני משרקי: << דובר >>

עד עכשיו היו ישיבות פרונטליות. אנחנו מבקשים כרגע לעשות את זה בצו של שר
הפנים לשלושה חודשים בכל פעם, עד שנה מקסימום בעקבות המצב.

<< קריאה >> יצחק פינדרוס (יהדות התורה): << קריאה >>

אנשים מחכים להיתרי בנייה.

<< יור >> היו"ר איתן גינזבורג: << יור >>

לא מתכנסים? הוועדות לא מתכנסות?

<< דובר >> יצחק פינדרוס (יהדות התורה): << דובר >>

בכל מקום עצרו לחודש, עצרו לחודשיים. אתה יודע כמה אנשים מחכים בתור. עצרו
לזה, ההוא היה חולה, זה לא הגיע וכולי. להתיר במקרים שאפשר, לא בשוטף.
לפחות שתהיה האפשרות.

<< יור >> היו"ר איתן גינזבורג: << יור >>

טוב. מישהו רוצה להתייחס? לא. מי בעד הקדמת הדיון?

הצבעה

בעד בקשת הממשלה – פה אחד

נגד –

נמנעים – אין

בקשת הממשלה להקדמת הדיון בהצעת חוק הארכת תקופות וקיום דיונים בהיוועדות
חזותית בענייני תכנון ובנייה (הוראת שעה – נגיף הקורונה החדש), התש"ף-2020,
נתקבלה.

<< יור >> היו"ר איתן גינזבורג: << יור >>

הבקשה התקבלה פה אחד. תודה רבה לחברי הוועדה, הישיבה נעולה.

<< סיום >> הישיבה ננעלה בשעה 10:50. << סיום >>
