פרוטוקולים/ועדת הכנסת/4071

ירושלים, כ"א בכסלו, תשס"ב

6 בדצמבר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 249

מישיבת ועדת הכנסת

יום רביעי, י"ג בכסלו התשס"ב (28 בנובמבר 2001), שעה: 09:00

סדר היום: 1. הצעת יושב ראש הכנסת למינוי נציב הדורות הבאים –

בהתאם לחוק הכנסת – התשנ"ד – 1994.

2. בקשה להקדמת הדיון בהצעת חוק הביטוח הלאומי (תיקון – שלילת זכויות

ממבצע פעולת איבה), התשס"ב-2001, של חבר הכנסת יצחק גאגולה.

3. קביעת ועדות לדיון בהצעות חוק והצעות לסדר היום.

נכחו:

חברי הוועדה: אפי אושעיה – ממלא מקום היו"ר

יצחק גאגולה

עבד-אלמאלכ דהאמשה

אליעזר זנדברג

נעמי חזן

שאול יהלום

אליעזר כהן

סופה לנדבר

יאיר פרץ

אורי אריאל

אילן גילאון

מרדכי משעני

אברהם פורז

אופיר פינס-פז

אברהם רביץ

גנדי ריגר

מזכיר הכנסת, אריה האן

סגן מזכיר הכנסת, דוד לב

מוזמנים: יושב ראש הכנסת, אברהם בורג

עו"ד שלמה שהם, נציב הדורות הבאים

תלמידי ישיבת מעלה אדומים

יועץ משפטי: אנה שניידר

ארבל אסטרחן

מנהל/ת הוועדה: אתי בן-יוסף

קצרנית: דרורה רשף

1.  הצעת יושב ראש הכנסת למינוי נציב הדורות הבאים – בהתאם לחוק הכנסת –

  התשנ"ד – 1994

היו"ר אפי אושעיה:

חברי הכנסת, אני מתנצל על האיחור של ארבע דקות, אבל אני פשוט חולה.

לפני מספר חודשים הוסיפה הכנסת פרק חדש לחוק הכנסת, הקובע את משרת נציב
הדורות הבאים לכנסת. מדובר בתפקיד חדש שעיקר סמכותו להגיש לכנסת חוות דעת
ודוחות בדבר השפעה של חקיקה ראשית וחקיקת משנה על הדורות הבאים והעתיד של
כולנו.

בהתאם לחוק, עמד חבר הכנסת יוסי כץ בראש ועדה ציבורית אשר ראיינה ומיינה
מועמדים לתפקיד והמליצה בפני יושב ראש הכנסת על ארבעה מועמדים ראויים.

תפקיד הבחירה של נציב הדורות הבאים לכנסת הוא בידי יושב ראש הכנסת, באישור
ועדת הכנסת. יושב ראש הכנסת הודיע לוועדת הכנסת כי המועמד המועדף בעיניו
הוא עו"ד שלמה שהם, ששימש עד היום כיועץ המשפטי לוועדת החוקה, חוק ומשפט
וכעת מתבקשת ועדת הכנסת לאשרו.

אני מבקש מיושב ראש הכנסת להציג את המועמד שנבחר וגם לפרט – היות ואני חבר
ועדת הכנסת ואני לא הייתי מודע עד הסוף למשמעות החוק ומשמעות נציב הדורות
הבאים, אולי זו הזדמנות גם להגיד כמה מילים בעניין זה.

יו"ר הכנסת אברהם בורג:

אוקי. אדוני יושב ראש הוועדה, חברי הכנסת, האורחים והנכבדים, בוקר טוב. את
החוק הזה יזם, מיד עם כניסתו לכנסת, חבר הכנסת טומי לפיד. הוא בא אלי והציג
את הצעת החוק. אני מוכרח להגיד שבמבט ראשון לא לגמרי הבנתי במה מדובר
וכיוון שלא הבנתי במה מדובר, אמרתי: בוא נתחיל ללכת ונראה. אם גם אחרים לא
יבינו במה מדובר, אז זה לא יעבור, אבל אם אחרים יבינו במה מדובר אז כנראה
שיש בזה איזשהו substance והדבר היחיד שהשתדלתי מאד לעשות אותו זה לאפשר
לחוק הזה לעבור.

אופיר פינס-פז:

אגב, כולנו לא הבנו במה מדובר, לכן אפשרנו לחוק הזה לעבור.

יו"ר הכנסת אברהם בורג:

כי מעט פעמים בא בפני הכנסת רעיון שהוא מחוץ לקופסה. זאת אומרת: שהוא
איזושהי חשיבה שהיא אחרת מהשגרה של: קראתי עוולה כזאת, התנהגו אלי אנשים
כך, זה משהו שבא ממקום אחר. חזרה מן העתיד. כשנכנסתי קצת יותר לעומק הסתבר,
שיש מדינות בעולם שיש להן מימדים דומים של - - -

בוקר טוב. תלמידים מאיפה?

-   - -

  ישיבת מעלה אדומים.

יו"ר הכנסת אברהם בורג:

הי, שלום.

הסתבר שיש מקומות בעולם, יש פרלמנטים בעולם, שיש בהליך הציבורי שלהם שיקול
דעת שהוא לא שיקול דעת של תיקון עבר או שיקול דעת של עשיית הווה, אלא שיקול
דעת של השלכות עתידיות. זה דבר שהוא בכל זאת בעל חשיבות גדולה מאד בימינו,
שאנחנו רואים שכל כך הרבה מעשים ופרוייקטים לאומיים כאלה ואחרים נעשים וזה
נורא נכון כאן ועכשיו, אבל אחרי שלושים שנה מצטערים על ייבוש החולה והיום
צריך להעביר בחוק ההסדרים משהו על הבולענים בים המלח, כי שכחנו שאם מייבשים
את החלק הדרומי של ים המלח, יכול להיות שיתממש התיאור המקראי של ירמיהו, של
"בארות בארות נשברים".

מסתבר שצריך איזושהי חשיבה עתידית. החוק עבר כאן במליאת הכנסת בדיונים
שחלקים מהחברים כאן השתתפו בהם. על פי סעיף 36, יושב הכנסת מקים ועדה
ציבורית שבודקת את הכשירות של החברים. הוועדה הציבורית היא בת שישה חברים,
שלושה חברי כנסת ושלושה חברי סגל אקדמאי מומחים בכל מיני תחומים. קמה ועדה
כזאת, קיימה את הדיונים שלה והגישה לי ארבעה שמות. אני ביקשתי מחבר הכנסת
יוסי כץ, יושב ראש ועדת הכנסת, שהוועדה גם תעשה דירוג. כי אם הוועדה יושבת
מספיק זמן ומראיינת את פלוני ואת אלמוני ורואה את התיקים ויש לה שישה
מימדים שונים של הסתכלות, אז ודאי שיש מישהו שנראה יותר ומישהו שנראה פחות.

בסופו של דבר הוועדה הגישה לי ארבעה אנשים, שניים מהם בעדיפות העליונה
ושניים מהם גם כן מומלצים. בעדיפות העליונה עורך דין יאיר הורוביץ, לשעבר
מנכ"ל משרד מבקר המדינה ועורך דין שלמה שהם שאנחנו מכירים אותו כאן מן
הכנסת. ישבתי עם שני המועמדים, דיברתי אתם, שניהם באמת אנשי איכות ואנשי
מעלה כשאחד הדברים שעניין אותי מאד - מכיוון שמדובר בתפקיד חדש, זה לא רק
להיכנס לנעליים של מישהו אחר, זה להיות סנדלר, זה לתפור את הנעליים בעצמך –
זה לשמוע מכל אחד מהם את החזון, איך הוא רואה תפקיד כזה, איך מעצבים אותו,
איפה הוא נמצא בפרספקטיבה של חקיקת הכנסת, של ההתנהלות של עצמאות הכנסת
"ויז-א-וי" ממשלה, למשל, או אינטרסנטים ציבוריים שדוחפים דברים הנה. אני
התרשמתי מאד, מאד מאד גם מהחזון, גם מהתפיסה וגם מהמיצוב לגבי התפקיד של
היועץ המשפטי של ועדת חוקה, חוק ומשפט, עורך דין שלמה שהם והודעתי ליושב
ראש ועדת הכנסת כי על פי סמכותי כחוק, לאמור, סעיף 36: "נציב הדורות הבאים
יתמנה על ידי יושב ראש הכנסת באישור ועדת הכנסת, מבין המועמדים", שמבין
המועמדים האלה הוא המועמד הנראה לי. השם פורסם ברשומות ארבל בעשרה ימים
האחרונים, דומני, בפרק הזמן הנדרש בחוק. לא הגיעו התנגדויות מטעם הציבור
ולכן אני מתכבד בעצם להביא בפני הוועדה - - -

אופיר פינס-פז:

הייתם אומרים לנו, היינו מארגנים.

יו"ר הכנסת אברהם בורג:

אני מתפלא על יושב ראש ועדת חוקה, חוק ומשפט שהוא לא קורא דבר ראשון בבוקר
את רשומות אם צריך או לא צריך, שמא אפשר לארגן איזושהי התנגדות מיותרת.

אופיר פינס-פז:

אתה צודק. אתה צודק מאד.

יו"ר הכנסת אברהם בורג:

אני מבקש לקחת את זה לתשומת לבך, אדוני ולהבא להשתמש בכלי הזה כהלכה.

שאול יהלום:

בדרך כלל מגיש לו היועץ המשפטי של הוועדה כל שבוע מה כתוב שם.

יו"ר הכנסת אברהם בורג:

אני רק אגיד איזשהו דבר אחד, שלפחות במקורותינו יש תפיסת עולם כזאת: כאשר
משה רבנו קורא – אני אגיד את זה עוד בטקס שאנחנו נעשה בפרידה ממנו על פי
בקשת יושב ראש - - - אם אכן תאושר הבקשה, במשותף עם ועדת חוקה, חוק ומשפט,
הלשכה המשפטית וועדת הכנסת, אני אגיד את הדברים הבאים ואני אגיד אותם כאן
בקצרה: בפרשת ניצבים משה רבנו בעצם פונה בנאומו האחרון לעם היהודי לאותו
זמן.

היו"ר אפי אושעיה:

אנחנו קוראים לו אחר כך לברך אותו בהזדמנות הזאת, אז אולי תשמור את הברכה
לאחר כך.

יו"ר הכנסת אברהם בורג:

אתם יודעים מה? קודם תאשרו ואחר כך אני אגיד את זה.

שאול יהלום:

מה, שלוש פעמים שנשמע את זה?

היו"ר אפי אושעיה:

אדוני היושב ראש, אני רוצה להפנות את תשומת לבך לכך שהתקשר אלי הבוקר אחד
המועמדים ואמר לי שהתקשר אליו עיתונאי לקבל תגובה והיה ראוי שלפני שעיתונאי
מבקש ממנו תגובה, שמישהו יתקשר אליו ויגיד לו: לא נבחרת, לא אושרת, נבחר
אדם אחר וכך הלאה.

יו"ר הכנסת אברהם בורג:

רק לידיעתך, אני ראיינתי את שני האנשים שהיו בעדיפות עליונה והאחרים - - -

היו"ר אפי אושעיה:

לא, אני מדבר על אלה שהופיעו בפני הוועדה.

יו"ר הכנסת אברהם בורג:

הוועדה זה לא ענייני, אבל אני מודיע לך שכולם קיבלו מכתבים.

אתי בן-יוסף:

כולם קיבלו מכתבים.

היו"ר אפי אושעיה:

אז אחד המועמדים שאני אמסור לכם את השם שלו טוען שלא. אולי היתה תקלה,
תבדקו את העניין.

יאיר פרץ:

אדוני היושב ראש, היתה שביתה בדואר. קח את זה בחשבון.

היו"ר אפי אושעיה:

חברי הכנסת, סליחה. יש פה ידיעה מסעירה, שאיציק מרדכי יצא בסעיף 1 זכאי
ולסרי הולך הביתה. אנחנו ממשיכים.

חברי הכנסת, יש לי הצעה. אדוני היושב ראש, ברשותך. אחרי ששיבחת את המועמדים
ואת המועמד, אני רוצה לשבח אותך. אני, לפחות, בעבודה הציבורית לא זוכר
שמישהו חשב על העתיד – כי לנו, כאנשים פוליטיים, תמיד יש סיפוקים קצרים מאד
לטווחים קצרים ומישהו שלוקח על עצמו לחשוב על הדורות הבאים, זה באמת נדיר
במערכת הזאת.

יו"ר הכנסת אברהם בורג:

זה טומי לפיד.

היו"ר אפי אושעיה:

אבל אתה קידמת. בוודאי טומי, כל הזכויות המגיעות לו שיזם ועשה ויישר כוח
וכך הלאה ולך שאימצת את העניין, מתוך ידיעה שגם יכולה להיות ביקורת על זה -
מוציאים כספים ועושים, בונים תפקידים ודברים אחרים – אני משבח את טומי
ואותך על העניין הזה.

יו"ר הכנסת אברהם בורג:

לפי הביקורת שקיבלתי עד הלום אני יכול להוציא עוד כמה מיליארדים פה בכנסת.

היו"ר אפי אושעיה:

לעצם העניין, היות ונרשמו עד עכשיו שלושה חברי כנסת שהביעו את רצונם לדבר,
אנחנו יכולים לעשות את זה בשני אופנים. אני מציע, שאם אין התנגדות להצעה
אנחנו נצביע, כפי הנראה גם נאשר ונקרא למר שהם לישיבה ומי שרוצה לשבח אותו,
יעשה את זה בפניו. אם יש מישהו שלא רוצה לשבח אותו, שיעשה את זה עכשיו.

שאול יהלום:

אם רק שלושה נרשמו, כל אחד דקה.

היו"ר אפי אושעיה:

אתה לא רוצה בנוכחותו לעשות את זה?

שאול יהלום:

לא.

היו"ר אפי אושעיה:

אוקי. בבקשה, חבר הכנסת שאול יהלום.

שאול יהלום:

אני רוצה לומר ברשות יושב ראש הכנסת: אני מכיר את מר שהם הרבה שנים, אבל
היתה לי הזכות לעבוד אתו מאד מאד באינטנסיביות כשהייתי יושב ראש ועדת חוקה,
חוק ומשפט והוא היה כבר אז היועץ המשפטי של הוועדה. אני רוצה לומר גם לחברי
הוועדה בראשות יוסי כץ – שנאחל לו רפואה שלמה – וגם ליושב ראש הכנסת שבחר
מתוך הרשימה, שאין בחירה יותר טובה מהבחירה שבחרתם. מדובר באדם רציני,
מקצועי, ערכי – שזה מאד חשוב – אובייקטיבי – שזה גם מאד חשוב – שיודע
להפריד פוליטיקה ממקצועיות – ואין הרבה כאלה בתוכנו – ושהתברכנו בו ואני
מקווה שהכנסת תתברך בתפקידו החדש.

היו"ר אפי אושעיה:

תודה רבה. חבר הכנסת פינס.

אופיר פינס-פז:

כן, אני גם רוצה לומר כמה מילים כרגע, בגלל שאנחנו הולכים לוועדת חוקה. אני
חושב שההמלצה של יושב ראש הכנסת על שלמה שהם לתפקיד הזה היא המלצה טובה,
היא המלצה ראויה, שראוי לכבד אותה ולתמוך בה ואני רוצה גם לומר מדוע.

אני עבדתי עם שלמה בחודשים האחרונים ואני עוד לא עד הסוף מבין מה התפקיד,
אבל אם אני מבין את מה שאני לא מבין, שלמה שהם הוא האיש הכי מתאים לתפקיד
הזה, משום שלשלמה יש חשיבה יצירתית.

היו"ר אפי אושעיה:

גם המשפט שלך היה יצירתי מאד.

אופיר פינס-פז:

היה יצירתי. לא מאד, אבל די יצירתי.

יש לו חשיבה יצירתית, יש לו אופקים רחוקים, הוא אדם לא שגרתי והוא ידען
ודעתן ואני חושב שאדם מהסוג הזה הוא אדם שיכול להכניס תוכן לתפקיד שהוא לא
עד הסוף מוגדר. אני חושב שהוא יכול לעשות עבודה מעניינת וחשובה ואני מברך.
אנחנו, כמובן, נציין את הפרידה שלו מוועדת חוקה באירוע מיוחד, בנפרד, עם
יושב ראש הכנסת, עם חברי הכנסת.

היו"ר אפי אושעיה:

תודה רבה. חבר הכנסת זנדברג.

אליעזר זנדברג:

אני מצטרף לכל המברכים, אני באמת חושב שלשמה שהם יש תכונות אישיות שמאד
מתאימות לתפקיד הזה. לי יצא לעבוד אתו בצורה הדוקה גם כחבר ועדת חוקה וגם
כיושב ראש ועדת משנה של חוק החברות, שזו היתה עבודה מאד אינטנסיבית. אני
חושב שהחשיבה שלו היא באמת נון-קונפורמיסטית, חשיבה שמלמדת על מחשבה רחבה,
המון ידע, איש עם המון ידע בתחומים רבים ולדעתי, הוא באמת האדם המתאים
ביותר לתפקיד. אני מברך את היושב ראש.

היו"ר אפי אושעיה:

חבר הכנסת אילן גילאון.

אילן גילאון:

כן, אדוני היושב ראש, קודם כל אני רוצה לברך אותך על כך שאתה מברך את היושב
ראש. אפילו את טומי לפיד אני רוצה לברך. אני חושב שזה באמת מרענן באווירה
של התכנון קצר המועד ו"הרוגטקי" אצלנו, לדבר על הדורות הבאים. יש כאן בהחלט
איזשהו ניחוח ממקומות אחרים ואני חושב שהעניין הזה הוא בהחלט ראוי.

אני מכיר את שלמה שהם מזווית קצת שונה ואני יכול לומר תרתי משמע, שאני שפוט
של שלמה שהם כי הוא ישב בכס המשפט באשדוד כאשר אני הייתי שם סגן ראש עיר
ואני מכיר אותו מעבודתו שם.

אני חושב שהוא אחד מהאנשים היותר מרתקים שפגשתי אי פעם. אני ראיתי אותו בכס
המשפט - - -

יו"ר הכנסת אברהם בורג:

אני לא מבין למה עושים את הדיון הזה בלעדיו. פעם אחת יש דיון חיובי, אז
מוציאים את השפוט החוצה?

שאול יהלום:

הוא לא רוצה להגיד שבחו בפניו.

אילן גילאון:

זה לא נוח לי, נו. אני יכול להגיד דברים רעים בפניו של מישהו, אבל טובים?

יו"ר הכנסת אברהם בורג:

זה קשה לך. טוב, אם זה תקדים בשבילך, אילן, אז לא נעשה לך את זה.

אליעזר כהן:

אדוני היושב ראש, לפרגן זה קשה במדינת ישראל.

אילן גילאון:

התמזל המזל וחברת הכנסת זהבה גלאון היתה גם עסוקה ולכן אני ממלא את מקומה.
אני מאד שמח שכך יצא בחלקי. הייתי הולך עד קריית שמונה ברגל כדי לתמוך
בהמלצה שלך.

היו"ר אפי אושעיה:

תודה, אילן. חבר הכנסת יאיר פרץ.

יאיר פרץ:

א', אני מצטרף לכל המברכים. אני מברך את יושב ראש הכנסת על בחירה נכונה. לי
היתה זכות להכיר את שלמה שהם בתפקידי הקודם. הוא כיסה את חוק הנוער וסדרי
דין. הופעתי בפניו הופעות רבות, ראיתי את החשיבה של האיש, השיפוט, את
הרגישות לכל בעיה ובעיה בעבודתי בכנסת. היתה לי זכות לעבוד עם שלמה שהם - -
-

אורי אריאל:

זה נשמע כמו הספדים פה, אדוני היושב ראש. אדוני היושב ראש, זה לא בית
קברות.

יאיר פרץ:

בתפקידי בכנסת. - - - כל פניה שהיתה לשלמה שהם נענתה, הסביר - - -

אופיר פינס-פז:

כל פניה שלך נענתה?

יאיר פרץ:

כן.

אופיר פינס-פז:

חמור מאד. לא ידעתי.

יו"ר הכנסת אברהם בורג:

אתה רוצה שאני אגיד לך שהקונספירציה הולכת יותר רחוק? לא רק כל פניה שלו
אלא גם כל פניה שלי.

אופיר פינס-פז:

עד כדי כך? זו כבר אמנות.

היו"ר אפי אושעיה:

סליחה, חברים, את העניינים של מפלגת העבודה תעשו בבית – אבל אין לכם בית,
בעצם.

חבר הכנסת גאגולה, סכם.

יצחק גאגולה:

אני מצטרף למברכים. אני רוצה לברך את שלמה שהם על הבחירה החשובה הזאת. זה
איש שאני הכרתי כאן בכנסת ואני חושב שהוא באמת איש במקום הנכון. אני מקווה
שהוא יעשה את העבודה שלו נאמנה ויביא באמת לדורות הבאים הרבה ברכה.

היו"ר אפי אושעיה:

חברי הכנסת, אמנם זה לא מקובל שאחרי חבר הכנסת גאגולה מוסיפים דברים,
אבל - - -

סגנית היושב ראש, חברת הכנסת נעמי חזן, בבקשה. תודה.

נעמי חזן:

מה ששמענו עד עכשיו נשמע כמו הספדים. אני רוצה להזכיר לכולנו שמדובר בנציב
לדורות הבאים.

שאול יהלום:

כך העם היהודי מתחדש.

נעמי חזן:

ודאי. לכן, כמי שמכירה את שלמה שהם שנים רבות, אני בטוחה שהוא ידאג לעתיד
של כולנו. אני מברכת על הרעיון, ההצעה והאדם.

היו"ר אפי אושעיה:

תודה רבה, חברת הכנסת חזן.

חברי הכנסת, אני מעמיד להצבעה את הצעת יושב ראש הכנסת למינוי נציב הדורות
הבאים, בהתאם לחוק הכנסת, התשנ"ד-1994. מי בעד ההצעה של יושב ראש הכנסת? מי
נגד? נמנעים אין. התקבל פה אחד. אני מבקש לקרוא לשלמה שהם.

אברהם רביץ:

אתה הנציב שלי. אני הדורות הבאים.

היו"ר אפי אושעיה:

רבותי, חברי הכנסת, חברי ועדת הכנסת, אני בשמכם מבקש למסור לשופט שהם
שוועדת הכנסת אישרה את המלצתו של היושב ראש והוא נבחר פה אחד לנציב הדורות
הבאים, בהתאם לחוק הכנסת, התשנ"ד-1994.

אדוני הנציב, מזל טוב.

שלמה שהם:

תודה רבה.

היו"ר אפי אושעיה:

יושב ראש הכנסת.

יו"ר הכנסת אברהם בורג:

אדוני יושב ראש הוועדה, חברי הכנסת וחברותיה, נציב המלח החדש של מדינת
ישראל. יש במקורותינו שני סוגי נציבות. יש נציבות אחת שמביטה אחורה, זוהי
הנציבות של אשת לוט. אתה מביט אחורה, מה שנשאר ממך בסוף זה נציב מלח. אתה
מביט אחורה ולא יכול יותר להתקדם. אתה נתקע במקום.

יש נציבות אחרת המופיעה בפרשת ניצבים ואומרת כך: "אתם ניצבים היום כולכם
לפני ה' אלהיכם, ראשיכם, שבטיכם זקניכם ושוטריכם, כל איש ישראל" במילים
אחרות – זהו הכינוס הגדול ביותר של העם, זוהי כנסת ישראל. כל המערכת נמצאת:
ראשיכם, שבטיכם, זקניכם ושוטריכם, כל איש ישראל, טפכם, נשיכם וכולי.

ובכינוס הזה הגדול, בהתייצבות הגדולה, נכרתת ברית. נכרתת אמנה. נעשה הסכם
בין השותפים, בין הנוכחים במעמד. וכאשר נכרתת הברית אומר כך המקום: "ולא
אתכם לבדכם אנכי כורת את הברית הזאת ואת האלה הזאת, כי עם את אשר ישנו פה
עמנו עומד היום לפני ה' אלהינו ואת אשר איננו עומד פה עמנו היום". אבל אם
כולכם באתם עם טפכם ונשיכם וכולם באו, אז איך יכול להיות שמישהו לא בא? איך
כורתים ברית עם מי שלא בא? – מי שלא בא זה מי שעוד לא נולד. מי שעוד לא
נולד ניצב גם הוא במעמד כריתת הברית.

מה שקרה בכנסת ישראל עד עצם הרגע הזה הוא, שהבטנו הרבה מאד פעמים לאחור כי
זה עברנו. לפעמים היינו נציב מלח, לפעמים אפילו זה לא הצלחנו להיות והבטנו
הרבה מאד פעמים בהווה, אף פעם כמעט לא הבטנו קדימה. כשבא חבר הכנסת
יוסף-טומי לפיד והניח את הצעת החוק הזו על השולחן, היא נראתה בהתחלה כסימן
שאלה של: מה משמעו של דבר ובסופו של דבר מגיע היום גם סימן הקריאה בסוף
סימן השאלה. נגמרה החקיקה, נגמר תהליך הבחירה של המועמד, יש לכנסת על פי
חוק נציב הדורות הבאים ומכאן ואילך עליך, שלמה שהם, לעצב את התפקיד הזה,
לצקת בו תכנים, לייצר את אותה אמנה בין כנסת ישראל הזו לבין כל אלה שלא
ניצבים עמנו כרגע, לאמור: הדורות הבאים.

היה לך מספיק זמן. כשהיית אצלי בחדר ידעת לפעמים שמחות, ידעת לפעמים גם
אכזבות, אבל דבר אחד ברור לי שאתה יודע היום יותר טוב מכל אחד אחר – אולי
זה חלק מתפיסת העולם ההרמונית שאתה ואני מאמינים בה – לא מה שנראה כדחייה
בפעם אחת הוא לא בהכרח קבלה בפעם אחרת.

בהצלחה גדולה, גדולה, גדולה שלמה. על דעת כל חברי הוועדה ועל דעת כל מי
שנוגע בדבר אתה האיש המתאים לתפקיד הזה.

היו"ר אפי אושעיה:

מכובדי השופט שהם, הנציב. מחובתי להגיד לך שכל חברי הכנסת בלי יוצא מן
הכלל, לא רק שהצביעו באופן חד משמעי ופה אחד, אלא גם מצאו לנכון לשבח אותך
שלא בפניך ואני מניח שבשם כל חברי הוועדה אני מאחל לך הצלחה. אם היית שומע
רק את חלקם של הדברים שנשמעו כאן, היית כנראה מסמיק.

שלמה שהם:

חברים, אני ברשותכם אקצר. לדברים של אברום – אבן עזרא אמר:

"העבר – עבר ואין

ההווה – כהרף עין

העתיד – עתיד עדיין

אם כן – דאגה מנין?" ו Why to worry?

אני חשבתי מה יהיה באמת הדבר במקורות שהוא המתאים ביותר לעניין שלנו. דווקא
נראה לי שהסיפור של חוני המעגל הוא סיפור ידוע. שפגש אדם וראה אותו נוטע
חרוב. שאל אותו: בכמה זמן ייתן החרוב פירות? אמר לו: שבעים שנה. אמר לו: מי
אמר לך שתחיה שבעים שנה? אמר לו: "עלמא בחרובא אשכחתיה" – אני מצאתי את
העולם בחרובים. כשם שנטעו אבותי לי כך אטע אני לבני.

נדמה לי שהעובדה שבשל המרחב הזה של ההישרדות שבו אנחנו נמצאים כולנו,
החקיקה כולה במדינה הזאת וגם ההתנהלות של המדינה, מצויה במרחב של העבר
ובקושי של ההווה, כמו שאמר היושב ראש ואנחנו לא רואים את העתיד ואין למעשה
פרקליט אמיתי לאלה שאינם עמנו היום פה, שיהיה בתוך החקיקה הזאת ויאמר: רק
רגע, יש לנו חובה להשאיר את העולם בחרובים. יש לנו מחויבות להשאיר את העולם
כמו שקיבלנו אותו. היכולת להסתכל ולראות שהמרחב צריך להיות, לא מרחב של עבר
והווה ואולי לא מרחב של הישרדות. איך אמר איינשטיין? שהפתרון של הבעיות לא
יבוא מתוך הדפוסים שיצרו אותן. נראה לי שזה צריך להיות המרחב שבו אנחנו
נעבוד. אני מאד מקווה שהכנסת תיתן, באמת, תשומת לב ראויה לדבר הזה שהוא
בנפשנו. אני מאמין שמתוך הראייה של העתיד נוכל לפתור גם את בעיות ההווה
בצורה נכונה וראויה יותר ואני מאמין שהכנסת תיתן את התמיכה הזאת ובמרחב העל
הזה נוכל לפתור דברים ולעשות דברים במרחב של סובלנות, במרחב של איכות חיים
ואיכות סביבה – כמו שכתוב, במרחב של חינוך נכון ואהבת אדם, במרחב של יצירה
וחזון. הדבר המרגש ביותר בעיני זו הזכות הזו ליצור משהו שהוא יש מאין
וכנראה שזה נכון: כנראה שהצער הזה שעברתי קודם, ייתן לי את היכולת ליצור
דברים במקום אחר ואני מודה לכולכם על האמון. תודה רבה.

היו"ר אפי אושעיה:

חברי הכנסת, תודה רבה ליושב ראש, תודה לכולכם, אנחנו ממשיכים בישיבת ועדת
הכנסת.

  בקשה להקדמת הדיון בהצעת חוק הביטוח הלאומי (תיקון –

  שלילת זכויות ממבצע פעולת איבה), התשס"ב-2001

היו"ר אפי אושעיה:

חברי הכנסת, אנחנו מתחילים עם הצעת חוק הביטוח הלאומי (תיקון – שלילת
זכויות ממבצע פעולת איבה), התשס"ב-2001. חבר הכנסת גאגולה הגיש בקשה לוועדת
הכנסת. אני כבר מודיע בפתח הישיבה שאנחנו, בוועדה, צריכים לעסוק בכל בקשה
שמוגשת. אנחנו פותחים את הדיון והדיון ימשך בשבוע הבא על ידי יושב ראש
הוועדה הקבוע ויוזמנו הנציגים וכל הרשויות המוסמכות לעניין הבקשה של חבר
הכנסת גאגולה לפטור מחובת הנחה. אם כך, חבר הכנסת גאגולה יציג את בקשתו
לפטור ובזה יסתיים הפרק של הדיון בעניין הזה ויימשך בשבוע הבא. בבקשה.

יצחק גאגולה:

אני מודה לך, אדוני היושב ראש. יורשה לי להציג את הבקשה. אנחנו נמצאים
במציאות מגוחכת, אבסורדית, שבה רוצחים שפלים רוצחים בנו מדי יום ביומו,
מתרוצצים ומתאבדים. לצערנו הרב הפרצה בחוק מאפשרת לאנשים מן הסוג הזה לקבל
ביטוח לאומי על חשבון משלם המסים הישראלי. את האבסורד הזה אנחנו צריכים
להפסיק ומיד ואני ביקשתי פטור מחובת הנחה רק מסיבה אחת – ולא הייתי ממשיך
יותר מזה – לתת איזושהי בשורה לעם בישראל שההשתוללות הזאת, שמה שהיה אתמול
לא יהיה יותר ושמדינת ישראל רואה במתפוצצים למיניהם מכל סוג שהוא חלאה ומה
שקורה לא יקרה יותר.

אורי אריאל:

מה זה קשור למה שהיה אתמול?

יצחק גאגולה:

ודאי שיש לזה קשר למה שהיה אתמול. התכוונתי למה שהיה באופן כולל.

אורי אריאל:

סליחה.

יצחק גאגולה:

לכן ביקשתי פטור מחובת הנחה. יכול להיות שהחוק הזה יכול היה לחכות עוד חודש
וחצי, אבל לו רק בגלל הסיבה הפשוטה של לתת איזושהי בשורה לעם, שאנחנו רואים
בזה משהו קצת שונה מחוקים אחרים, אני מבקש פטור מחובת הנחה ואני מקווה
שחברי בוועדה יתנו לי יד בדבר החשוב הזה.

אליעזר כהן:

יש לי הערה טכנית.

נעמי חזן:

יש לי שאלה.

היו"ר אפי אושעיה:

רגע, סליחה, חברי הכנסת. סליחה. אמרתי שאת הדיון המהותי בחוק נדחה - - -

נעמי חזן:

לא מהותי.

אליעזר כהן:

הערה טכנית. תן לי.

היו"ר אפי אושעיה:

תכף, חברת הכנסת חזן תדבר ואתה תדבר. אני לא נועל את הישיבה בזה. אני רק
אומר שהדיון המהותי יתקיים בשבוע הבא. הערות, שאלות – זו ההזדמנות. אנחנו
נקבל חוות דעת של היועץ המשפטי, דברים אחרים, כל זה יבוא לדיון בשבוע הבא.

בבקשה, חברת הכנסת חזן.

נעמי חזן:

יש הצעת חוק של חבר הכנסת הירשזון. היא כבר עברה קריאה טרומית, לא?

אליעזר כהן:

כן. היא בוועדה.

נעמי חזן:

היא כבר בוועדה ואדוני היושב ראש, לסדר ולפרוטוקול: הנוהג הזה שאנשים
לוקחים חוקים מחברי כנסת אחרים, חוקים שהם כבר בהליך של חקיקה - - -

יצחק גאגולה:

חלילה.

נעמי חזן:

סליחה ואז באים לוועדת הכנסת ועוד מבקשים פטור מחובת הנחה זה נוהג שבעיני
הוא פסול ובאיזשהו מקום אני לא מבינה מדוע בכלל זה עולה על סדר יומנו.

אליעזר כהן:

אני עשיתי את זה פעם לנעמי חזן, באי ידיעה.

יצחק גאגולה:

חברת הכנסת חזן, אני מצטער לומר לך: אני הגשתי את החוק הזה באותו שבוע
במקביל. - - -

היו"ר אפי אושעיה:

חבר הכנסת גאגולה, היא העירה הערה נכונה.

בבקשה.

אליעזר כהן:

הערה טכנית נוספת על מה שהיא אמרה.

נעמי חזן:

מתי החוק הזה הונח, אדוני?

אתי בן-יוסף:

ביום שני.

אליעזר כהן:

תקשיבו, אנחנו בכל זאת צריכים לשחרר אותו מחובת הנחה, בכדי לצרף אותו להצעה
של הירשזון.

אופיר פינס-פז:

אבל זה לא היום.

היו"ר אפי אושעיה:

אוקי. חברי הכנסת, הסתיים הדיון בעניין הזה לעת עתה, ימשך בשבוע הבא דיון
מהותי גם בכל הנושאים שעלו פה.

קביעת ועדות לדיון בהצעות חוק והצעות לסדר היום

היו"ר אפי אושעיה:

קביעת ועדות לדיון בהצעות חוק. הצעת חוק העדה האתיופית, התשס"א-2001, של
חבר הכנסת מרדכי משעני וקבוצת חברי כנסת (פ/2740). נשמעו הצעות להעביר את
הדיון בהצעת החוק לוועדת העבודה והרווחה או לוועדת הכספים.

חבר הכנסת משעני, בבקשה.

מרדכי משעני:

אני מאד מבקש להעביר את החוק הזה לוועדת העבודה והרווחה, משום שהחוק – כל
מי שיקרא בו יראה – נוגע הרבה לחוק הביטוח הלאומי ולכן אנחנו מבקשים שהחוק
הזה יידון בוועדת העבודה והרווחה. יש בו, בנוסף לעניין של הביטוח הלאומי גם
את העניין של חיילים משוחררים. אני, על כל פנים, חושב שהוועדה המתאימה זו
בוודאי לא ועדת הכספים, אלא ועדת העבודה והרווחה ואני מבקש להעביר את זה
לשם.

היו"ר אפי אושעיה:

גבירתי היועצת המשפטית, בבקשה.

אנה שניידר:

אני רק רציתי להסב את תשומת לבכם לכך שחלק גדול מסעיפי החוק דנים בהטבות
כספיות: הלוואה לשיקום, מענק חודשי לשכר דירה, הכשרה מקצועית, מעונות יום,
פטורים ממס הכנסה. לכן, יש גם היגיון לחשוב להעביר את זה לוועדת הכספים,
אבל יכול להיות שצריך בכלל לחשוב בכיוון נוסף, אולי ועדת עלייה וקליטה.
מדובר פה למעשה בהצעת חוק שאמורה להסדיר את כל הנושא של העדה האתיופית.
עיקרה של העדה או כולם, אולי, עולים. יכול להיות שיש מקום להעביר את הדיון
לוועדת העלייה והקליטה.

היו"ר אפי אושעיה:

רבותי חברי הכנסת שהיו עסוקים בדיבורים ולא שמו לב, אני חוזר על דבריה של
היועצת המשפטית לכנסת: היא לא קבעה באופן חד משמעי לאיזו ועדה, היא נתנה
לנו עוד איזשהו צד, שיכול להיות שהחוק צריך להיות נדון בוועדת העלייה
והקליטה, לא בוועדת כספים ולא בוועדת העבודה והרווחה, אבל היא לא פסלה דיון
באחת מהוועדות האחרות.

לכן, אנחנו מעמידים את זה להצבעה. אני, ככלל, כשאני יושב ראש ועדה, אני
מקבל את הקביעות של היועצת המשפטית של הכנסת.

אנה שניידר:

אלה לא קביעות.

היו"ר אפי אושעיה:

נכון, אז היות ולא קבעה – אני מעמיד את זה להצבעה ואנחנו נשקול.

מי בעד העברה לוועדת העבודה והרווחה? נתקבל ברוב קולות ויועבר לוועדת
העבודה והרווחה.

מרדכי משעני:

תודה רבה, אדוני.

היו"ר אפי אושעיה:

הצעת חוק העונשין (תיקון קביעת עונש מינימום בסחר בנשים), התשס"א-2001, של
חברת הכנסת זהבה גלאון וקבוצת חברי כנסת (פ/2806). נשמעו הצעות להעביר את
הדיון בהצעת החוק לוועדת החוקה, חוק ומשפט או לוועדת העבודה והרווחה.

חברת הכנסת נעמי חזן. אני רק מביא לתשומת לבכם שהיועצת המשפטית קבעה באופן
חד משמעי להעביר לוועדת החוקה, חוק ומשפט.

נעמי חזן:

כן, אני רק רוצה לחזק את זה אדוני. יש סדרה של חוקים בנושא הזה, בין היתר
חוקים שעברו אתמול קריאה טרומית. לעניות דעתי כל כולם צריכים לעבור לוועדת
החוקה, חוק ומשפט, אני לא הבנתי מדוע מישהו הציע אחרת.

היו"ר אפי אושעיה:

כן. חברי הכנסת, מי בעד להעביר לוועדת חוקה? תודה. יועבר להצעת חוקה על פי
החלטת רוב חברי הוועדה.

הצעת חוק ביטוח בריאות ממלכתי (תיקון פטור מתשלום בעד תרופות) (הוראת שעה)
התשס"א- 2000 – של חבר הכנסת עמיר פרץ.

נשמעו הצעות להעביר את הצעת החוק לדיון בוועדת העבודה, הרווחה והבריאות או
בוועדת כספים.

מה ההמלצה של גבירתי?

אנה שניידר:

גם כאן חד משמעית ועדת העבודה, הרווחה והבריאות.

היו"ר אפי אושעיה:

חברי הכנסת, מי בעד להעביר לוועדת העבודה, הרווחה והבריאות? התקבל ברוב
חברי הוועדה. תודה.

קביעת ועדות לדיון בהצעות לסדר היום. חברי הכנסת מקסים לוי ונהרי מתייחסים
לסעיף אחד – אנחנו דוחים את זה לישיבה הבאה.

סעיף 2 – איומי גורמי טרור על חיי נבחרי ציבור – של חברי הכנסת זבולון
אורלב, עבד-אלמאלכ דהאמשה, מוסי רז, נחמה רונן ומיכאל נודלמן. נשמעו הצעות
להעביר את הנושא לדיון בוועדת חוץ ובטחון או בוועדת הפנים ואיכות הסביבה.

נעמי חזן:

זה בכלל משטרה.

היו"ר אפי אושעיה:

חברי הכנסת. אומרת חברת הכנסת נעמי חזן: זה בכלל פנים, זה משטרה וכך הלאה.

אברהם פורז:

אם יהיה בפנים, אולי יהיה סיכוי שידונו.

היו"ר אפי אושעיה:

גבירתי היועצת המשפטית.

אנה שניידר:

פנים.

היו"ר אפי אושעיה:

חברי הכנסת, מי בעד להעביר לוועדת הפנים? תודה. נתקבל ברוב – לוועדת הפנים.

סעיף 3 - שריפת ספר תורה והצתת בית כנסת במדרשת שדה בוקר – של חבר הכנסת
יעקב ליצמן.

נשמעו הצעות להעביר את הנושא לדיון בוועדת הפנים ואיכות הסביבה או בוועדת
החינוך והתרבות.

גבירתי היועצת המשפטית?

אנה שניידר:

פנים.

היו"ר אפי אושעיה:

פנים. היועצת המשפטית ממליצה להעביר לוועדת הפנים. מי בעד להעביר לוועדת
הפנים? התקבל ברוב קולות, תודה.

4 – מקבצי דיור לעולים חדשים – של חברי הכנסת אופיר פינס, מרינה סולודקין,
נעמי חזן, רומן ברונפמן, זבולון אורלב ומקסים לוי.

אברהם פורז:

אני מבקש רשות דיבור.

היו"ר אפי אושעיה:

מבקש חבר הכנסת במציעים?

אתי בן-יוסף:

הנדל ביקש לקליטה.

היו"ר אפי אושעיה:

הנדל ביקש לקליטה, אבל פורז במציעים? לא.

אברהם פורז:

אני לא.

היו"ר אפי אושעיה:

בבקשה, אדוני.

אברהם פורז:

זה מקרה חריג, אולי שיושב ראש של ועדה בא ומבקש שיעברו לו הצעות לסדר. אני
חושב שמאחר ומדובר בנושא של התקשרויות של משרד הבינוי והשיכון לרכישה
והתקשרויות עם קבלנים – הנושאים הם כלכליים מובהקים. זה ברור לגמרי שעולים
רוצים דירה כמה שיותר גדולה. אין פה אלמנטים של קליטת עלייה. יש פה אלמנטים
של בינוי ושיכון, מול דיור ציבורי מול כל הדברים האלה. נושא הדיור הציבורי
זה בפירוש נושא שלנו. גם חוק הדיור הציבורי של רן כהן עבר בוועדת הכלכלה.
אני רוצה לקיים בעניין הזה דיון מאד מעמיק, העניין נראה פרובלמטי. לכן,
הייתי מאד מבקש שתאפשרו להעביר את זה לוועדת הכלכלה כדי שבאמת נדון בזה
לעומק.

היו"ר אפי אושעיה:

חברי הכנסת, ברשותכם, היות ויש פניה של יושב ראש ועדת העלייה והקליטה, חבר
הכנסת הנדל, שאומר שהוא - - -

גנדי ריגר:

זה נושא לעלייה וקליטה באופן טבעי.

היו"ר אפי אושעיה:

רגע, רגע. היות וחבר הכנסת הנדל לא יכול להגיע בגלל הפיגוע בכפר דרום, אני
ממליץ שנשמע את ההמלצה של היועצת המשפטית של הכנסת. אם תהיה לה קביעה חד
משמעית, אני מעלה את זה להצבעה. אם זה לא חד משמעי, אז יושב ראש הוועדה
הקבוע יכריע בעניין הזה.

בבקשה, גבירתי.

אנה שניידר:

זה לא חד משמעי מבחינתי. אני חושבת שבאמת מקבצי דיור זה מתאים לוועדת
הכלכלה, אבל מאחר שמדובר בעולים, זה גם יכול לידון בוועדת העלייה והקליטה.

אליעזר כהן:

או שזה יהיה משותף.

סופה לנדבר:

שיהיה משותף, נכון.

אברהם פורז:

לי לא אכפת שזה יהיה ועדה משותפת בראשות יושב ראש ועדת הכלכלה.

אורי אריאל:

אני מסכים שזה יהיה משותף אם צבי הנדל יהיה יושב ראש.

אברהם פורז:

הוא יסכים לזה.

אדוני היושב ראש, אני מציע ככה: אני מציע ועדה משותפת לכלכלה ולעלייה
וקליטה בראשות יושב ראש ועדת הכלכלה. אם צבי הנדל יגיד שהוא לא מסכים, תהיה
רוויזיה. בשביל מה להתכנס עוד פעם? אם הוא לא מסכים, תהיה רוויזיה.

היו"ר אפי אושעיה:

אני מעמיד להצבעה את הצעתו של חבר הכנסת פורז. מי בעד ועדה משותפת בראשות
יושב ראש ועדת הכלכלה?

אורי אריאל:

יש הצעה אחרת: שיהיה בראשות צבי הנדל.

נעמי חזן:

אם הוא לא יסכים נעשה רוויזיה.

סופה לנדבר:

ועדה משותפת זה בסדר, נו?

אורי אריאל:

סליחה, יש עוד הצעה. אני מציע את אותה הצעה, רק שזה יהיה בראשות צבי הנדל
ואם הוא לא יסכים תהיה רוויזיה.

אברהם פורז:

נו, באמת.

אורי אריאל:

למה לא?

היו"ר אפי אושעיה:

חבר הכנסת פורז.

אברהם פורז:

אתה רוצה לדחות את זה?

היו"ר אפי אושעיה:

לא, אני רוצה להעביר את ההצעה שלך, אבל אין לי רוב לעשות את זה.

אברהם פורז:

אז אוקי. אז שההצבעה תהיה במועד אחר.

היו"ר אפי אושעיה:

אנחנו דוחים את ההצבעה ליום שני הבא, כאשר היושב ראש הקבוע יהיה פה. תודה
רבה.

הישיבה ננעלה בשעה: 09:45.

