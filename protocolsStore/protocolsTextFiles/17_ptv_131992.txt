הכנסת השבע-עשרה נוסח לא מתוקן

מושב ראשון

פרוטוקול מס' 14

מישיבת ועדת הכנסת

יום שני, כ"ג בסיון תשס"ו, 19.6.2006, שעה 10:30

סדר היום:

א. קביעת מסגרת הדיון להצעות להביע אי-אמון בממשלה.

ב. בקשת הממשלה להקדמת הדיון בהצעת חוק שכר מינימום (העלאת סכומי שר
מינימום –

הוראת שעה), התשס"ו-2006, לפני הקריאה השנייה והשלישית.

נכחו:

חברי הוועדה:

יעקב מרגי – מ"מ היו"ר

קולט אביטל

דוד אזולאי

אורי אריאל

זהבה גלאון

נאדיה חילו

יואל חסון

אחמד טיבי

אביגדור יצחקי

יורם מרציאנו

אפרים סנה

גדעון סער

מוזמנים:

ג'ודי וסרמן - היועצת המשפטית של ועדת העבודה, הרווחה והבריאות

מזכיר הכנסת: אריה האן

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

א. קביעת מסגרת הדיון להצעות להביע אי-אמון בממשלה

מ"מ היו"ר יעקב מרגי:

בוקר טוב לחברי הכנסת. לכבוד הוא לי לפתוח את ישיבת ועדת הכנסת – לאור
בקשתה של יושבת-ראש הוועדה, שנמצאת בנסיעתה לחוץ-לארץ למשך שבוע. אני מקווה
שאני אכנס לנעליים הגדולות של יושבת-ראש הוועדה ושל קודמיה בוועדה הזאת,
ואני סמוך ובטוח שחברי הכנסת יסייעו בידי.

יש לנו על סדר-היום שני נושאים. הנושא הראשון: קביעת מסגרת הדיון להצעות
להביע אי-אמון בממשלה.

מספר סיעות הבית הגישו הצעות אי-אמון: סיעות יהדות התורה-האיחוד
הלאומי-מפד"ל, הליכוד, ישראל ביתנו, חד"ש-רע"מ-תע"ל-בל"ד, ומרצ-יחד.

חבר הכנסת אחמד טיבי, תסביר לי בבקשה את החלוקה. חד"ש-רע"מ, או תע"ל-בל"ד?

אחמד טיבי:

חד"ש, אחר-כך רע"מ-תע"ל, אחר-כך בל"ד. זה סדר הגשת האי-אמון, זה חדש היום.

מ"מ היו"ר יעקב מרגי:

הסיעות שציינתי, הגישו ליושבת-ראש הכנסת הצעות להביע אי-אמון בממשלה. הנושא
הראשון: נתוני דוח העוני הקשים שפורסמו על-ידי המכון הישראלי לדמוקרטיה –
יהדות התורה- האיחוד הלאומי-מפד"ל; המועמד מטעמם להרכיב את הממשלה הינו חבר
הכנסת יעקב ליצמן.

הנושא השני: החרפת מתקפת הקסאמים על שדרות ויישובי הנגב המערבי, על-ידי
הליכוד; המועמד להרכיב את הממשלה הינו חבר הכנסת בנימין נתניהו.

הנושא השלישי: בשל כוונתה להעביר נשק לפלסטינים, על-ידי ישראל ביתנו;
המועמד להרכיב את הממשלה הינו חבר הכנסת אביגדור ליברמן.

הנושא הרביעי לאי-אמון: ההסלמה ברצועת עזה והרג חפים מפשע, עלי-ידי
חד"ש-רע"מ-תע"ל-בל"ד; המועמד להרכיב את הממשלה מטעמם הינו חבר הכנסת מוחמד
ברכה.

הנושא החמישי לאי-אמון: ההידרדרות במצב הביטחוני והמדיני, על-ידי מרצ-יחד;
המועמד להרכיב את הממשלה הינו חבר הכנסת יוסי ביילין.

ההצעה תידון היום בישיבת הכנסת, יום שני, כ"ג בסיון, התשס"ו, 19 ביוני
2006. אנחנו, כוועדת הכנסת, מתבקשים לקבוע את מסגרת הדיון.

לפי התקנון, ניתנות עשר דקות למציעים, וההצעה היא לקבוע שלוש דקות לסיעות –
דיון משולב בכל חמש הצעות האי-אמון.

האם יש התייחסות? אין.

מי בעד ההצעה למסגרת הדיון?

ה צ ב ע ה

בעד – פה אחד

נגד – אין

נמנעים – אין

ההצעה למסגרת דיון משולב בהצעות האי-אמון: 10 דקות למציעים, 3 דקות לכל
סיעה, נתקבלה.

מ"מ היו"ר יעקב מרגי:

המסגרת אושרה. חבר הכנסת אורי אריאל וחברת הכנסת קולט אביטל, האם הצבעתם
בעד?

אורי אריאל:

אנחנו מקוזזים.

מ"מ היו"ר יעקב מרגי:

הנושא הראשון על סדר-היום אושר.

ב. בקשת הממשלה להקדמת הדיון בהצעת חוק שכר מינימום (העלאת סכומי שכר
מינימום- הוראת שעה), התשס"ו-2006, לפני הקריאה השנייה והשלישית

מ"מ היו"ר יעקב מרגי:

הנושא השני על סדר-היום: בקשת הממשלה להקדמת הדיון בהצעת חוק שכר מינימום
(העלאת סכומי שכר המינימום – הוראת שעה), התשס"ו-2006, לפני הקריאה השנייה
והשלישית.

אנחנו מתבקשים לתת פטור מחובת הנחה ולקיים את הדיון עוד היום.

גדעון סער:

מדובר בחוק שהוא מוסכם על כולם, הוא קיבל בקריאה הראשונה קולות פה אחד.

יורם מרציאנו:

60 קולות.

גדעון סער:

לא היתה סיעה שהתנגדה לחוק הזה. למה יש צורך בפטור מחובת הנחה? הרי לא משנה
באיזה יום הוא יובא לאישור הכנסת – הוא יקבל תמיכה.

מצד אחד, להעמיס על סדר-היום. מצד שני, להצביע על כך מבלי שהוא מונח על
שולחן הכנסת. בשביל מה?

אחמד טיבי:

גדעון, הרי אנחנו כולנו תומכים.

אורי אריאל:

היא הנותנת.

 אביגדור יצחקי:

הצעת החוק הזאת, ההחלה שלה היא ב-1 ביוני 2006 – רטרואקטיבית מתחילת החודש-
ומאחר שגם המעסיקים צריכים להתארגן לקראתה, היינו רוצים שזה יתפרסם ברשומות
ככל המוקדם, ועדיין בחודש יוני, כדי שזה לא יהיה בחודש יולי ולאחר מכן
עלולות להיות בעיות. לכן, כל דקה פה היא חשובה כי עד הפרסום ברשומות עובר
עוד זמן. לכן, אני חושב שצריך לאשר זאת.

אני רוצה לומר גם לחברי בקואליציה וגם לחברי באופוזיציה – יש ניסיון
בהסתייגויות להביא את שכר המינימום לאלף דולר כבר בשלב הזה. זה לא נכון מכל
בחינה שהיא – גם מבחינת ההסכמים, אבל גם מבחינת המשק. זה יכול לגרום נזק
רציני.

גדעון סער:

אבל זוהי התחייבות של עמיר פרץ.

 אביגדור יצחקי:

זה נכון. זה כתוב גם בהצעת החוק, שבסופו של דבר - - -

גדעון סער:

אתם גם הבטחתם לנצח את הטרור...

דוד אזולאי:

גדעון, את זה הם למדו מכם.

 אביגדור יצחקי:

אני מבקש מהחברים להסיר את ההסתייגויות כי אלה הסתייגויות שהן קצת, הייתי
אומר, קנטרניות.

קריאה:

מי הגיש אותן?

 אביגדור יצחקי:

נדמה לי, חבר הכנסת דב חנין; נדמה לי, חבר הכנסת אריה אלדד, וחברים אחרים.

לכן, אני מבקש לאשר זאת – כדי שנוכל להעביר את החוק הזה בשקט.

אורי אריאל:

אלה הסתייגויות לדיבור. מה אכפת לך?

 אביגדור יצחקי:

זאת הסתייגות קנטרנית.

מ"מ היו"ר יעקב מרגי:

אני חושב שהנימוק שהציג בפנינו חבר הכנסת אביגדור יצחקי לגבי הדחיפות הוא
משכנע, ואם אין למישהו הערה בנידון, נעבור להצבעה.

מי בעד מתן פטור מחובת הנחה להצעת החוק?

ה צ ב ע ה

בעד – פה אחד

נגד – אין

נמנעים – אין

בקשת הממשלה להקדמת הדיון בהצעת חוק שכר מינימום (העלאת סכומי שכר מינימום
– הוראת שעה), התשס"ו-2006, לפני הקריאה השנייה והשלישית, נתקבלה.

מ"מ היו"ר יעקב מרגי:

אין מתנגדים, אין נמנעים. אושר פה אחד.

רבותי, מבחינתי סדר-היום של הוועדה תם.

אחמד טיבי:

אני רוצה לברך אותך, אדוני, על דרך ניהול הישיבה. אין ספק שאתה ראוי לתפקיד
שהוטל עליך.

מ"מ היו"ר יעקב מרגי:

זה רק לשבוע הזה.

גדעון סער:

לפרוטוקול – אני רוצה לציין לטובה את נבחרת ארגנטינה, שמכל הנבחרות
במונדיאל הזה היא היחידה שמצדיקה את עצמה כ"פייבוריטית".

מ"מ היו"ר יעקב מרגי:

תודה רבה, הישיבה נעולה.

הישיבה ננעלה בשעה 10:45.
