פרוטוקולים/ועדת הכנסת/3115

ירושלים, כ"ט באייר, תשס"א

22 במאי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 192

מישיבת ועדת הכנסת

יום שני, כ"ח באייר התשס"א (21.5.2001), שעה 10:00

נכחו:

חברי הוועדה:

יוסי כץ – היו"ר

אפי אושעיה

  זאב בוים

  משה גפני

זהבה גלאון

  עבד-אלמאלכ דהאמשה

נעמי חזן

  אליעזר כהן

מרינה סולודקין

מוזמנים:

חבר הכנסת אחמד טיבי

  חבר הכנסת מיכאל נודלמן

חבר הכנסת חיים כץ

  חבר הכנסת יעקב ליצמן

חבר הכנסת נחום לנגנטל

אנה שניידר – היועצת המשפטית לכנסת

אריה האן – מזכיר הכנסת

דוד לב – סגן מזכיר הכנסת

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

א. קביעת מכסת הצעות לסדר היום והצעות חוק של חברי הכנסת לסיעותיהם בכנס
הקיץ 2001;

ב. הצעת חבר הכנסת י' ליצמן לתיקון חוק חסינות חברי הכנסת, זכויותיהם
וחובותיהם, בעניין משלוח דואר שלא מבניין הכנסת;

ג. מינוי צוות חדש לנושא ביקור חברי הכנסת בבתי כלא;

ד. שינויים בהרכבי ועדות משנה של ועדת הכנסת;

ה. העברת הצעת חוק העונשין (תיקון – גילוי ידיעות) – מוועדה לוועדה אחרת;

ו. המלצה למינוי יושב ראש לוועדה לבחינת בעיית העובדים הזרים.

קביעת מכסת הצעות לסדר היום והצעות חוק של חברי הכנסת לסיעותיהם בכנס הקיץ
2001

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת. הנושא הראשון בסדר יומנו
הוא קביעת מכסת הצעות לסדר היום והצעות חוק של חברי הכנסת לסיעותיהם בכנס
הקיץ 2001.

רשות הדיבור למזכיר הכנסת מר אריה האן.

מזכיר הכנסת אריה האן:

החומר מונח בפניכם וכפי שאתם יכולים לראות עבדנו על פי אותה שיטה שעל פיה
עבדנו תמיד אבל מאחר והיום האופוזיציה קטנה מאד, הקואליציה גדולה מאד,
הממשלה גדולה מאד, והחישוב הוא תמיד כזה שלא מכניס לחשבון את השרים, הצענו
שלכל חבר כנסת שאיננו שר בסיעות המיוצגות בממשלה, תהיה מכסה לכנס, אני
מדגיש את המילה: כנס, של שתי הצעות לחבר כנסת, ולאופוזיציה ארבע הצעות לחבר
כנסת.

אנחנו נצמדים פחות או יותר למכסה השבועית. להזכירכם בפעם הקודמת היא עמדה
על 22 עד 23 הצעות ליום רביעי, והפעם מדובר על 23,5 הצעות ביום רביעי.

הטבלה מונחת בפניכם, היא מחושבת על פי לוח - - -

זאב בוים:

קיימת בטבלה בעיה; היה צריך לחשב אותה אחרת. יש התפצלויות בתוך הסיעות ואני
מבקש לדעת איך חישבת - - -

מזכיר הכנסת אריה האן:

אף פעם לא התחשבנו בהתפצלויות. להזכירכם, מדובר על פאזל שקשה להרכיב

אותו - - -

יעקב ליצמן:

לנו אין שרים - - -

מזכיר הכנסת אריה האן:

לכן אתם לא מחושבים על פי שרים.

היו"ר יוסי כץ:

יש לי הצעה פשוטה; אני לא מציע שנקיים כאן, עכשיו, את הדיון - - -

אליעזר כהן:

אני מבקש להשמיע הערה.

אפי אושעיה:

אדוני יושב ראש הישיבה, המסמך שהונח על שולחננו עובד על ידי מזכירות הכנסת,
עיינו בו והבנו כי הוא תופס עד סוף המושב הזה - - -

מזכיר הכנסת אריה האן:

עד סוף הכנס הזה; חודשיים.

אפי אושעיה:

אין בעיה מהותית לכן אני מציע לאשר את ההצעה.

היו"ר יוסי כץ:

נכון שבדרך כלל הלכו בנושא הזה לקראת האופוזיציה - - -

מזכיר הכנסת אריה האן:

נתנו לה כפול.

אליעזר כהן:

נכון שהלכו לקראת האופוזיציה, יחד עם זאת אני מבקש לשאול מדוע היחס הוא אחד
על שניים? צריך להקטין את היחס.

מזכיר הכנסת אריה האן:

יש לי תשובה לעניין שאתה מעלה - - -

משה גפני:

אני מבקש להשמיע גם את השאלה שלי ואחר כך תוכל לענות לשנינו יחד. תמיד
אנחנו מדברים בוועדה על כך שיש קואליציה, יש אופוזיציה ויש ש"ס. במקרה הזה
זה לא נכון כי יש קואליציה, יש אופוזיציה ויש יהדות התורה, ואני לא משמיע
את דבריי אלה בציניות.

יש שני פרמטרים שעל פיהם מזכירות הכנסת עבדה; הפרמטר הראשון מדבר על כך שמי
שהוא שר לא נכנס למכסה של חברי הכנסת וזה מקובל עליי. הפרמטר השני אומר
שסיעה שנמצאת בממשלה ויש לה שרים, יש לה מקום שבו היא מעלה את ההצעות לסדר
ואת הצעות החוק שלה; בממשלה.

יהדות התורה היא הסיעה היחידה שנכון לעכשיו היא בקואליציה אבל אין לה שרים,
זאת אומרת שלנו, סיעה שיש לה חמישה מנדטים, - אין מקום להעלות את הצעות
החוק או הצעות לסדר היום שלנו בממשלה אלא רק בכנסת, לכן במקרה שלנו היה
צריך לדאוג לשינוי המכסה.

מזכיר הכנסת אריה האן:

חבר הכנסת גפני, הטיעון הבסיסי שלך איננו מדוייק. הטענה היא לא זאת שבממשלה
אפשר להעלות את ההצעות אלא בכנסת שרים וסגני שרים, אני מדגיש גם את המילים:
סגני שרים, יכולים לדבר בכנסת על כל נושא כמעט מתי שהם רוצים - - -

משה גפני:

שר יכול לעלות לדוכן לדבר בכל דיון אבל סגן שר - לא.

מזכיר הכנסת אריה האן:

גם סגן שר.

היו"ר יוסי כץ:

רשות הדיבור לחבר הכנסת חיים כץ.

חיים כץ:

אני שייך למפלגה קטנה שנכון שיש לה שר אבל הוא לא חבר כנסת - - -

מזכיר הכנסת אריה האן:

הוא יכול לדבר מתי שהוא רוצה בנושאים חברתיים.

חיים כץ:

אבל הוא לא חבר כנסת.

זאב בוים:

להיפך.

נעמי חזן:

אדרבא.

משה גפני:

שר יכול לעלול לדוכן ולדבר בכל דיון, וסגן שר לא.

היו"ר יוסי כץ:

רבותיי, אני מבקש להפסיק את סערת הרוחות בישיבה.

חיים כץ:

כמי שהייתי באופוזיציה לפני כן וקיבלתי מכסה חצי מהקואליציה, היה לי עונש,
עכשיו עברתי לקואליציה לצורך העניין ואני מקבל מכסה חצי מהאופוזיציה.

אני לא סבור שמי שהוא חבר בסיעה של שניים והוא באופוזיציה צריך לקבל מכסה
של שמונה הצעות חוק או הצעות לסדר, ומי שבקואליציה יקבל רק ארבע.

היו"ר יוסי כץ:

לעובדה שאתה נמצא בקואליציה יש מחיר, ולפעמים צריך לשלם את המחיר.

אני מעמיד להצבעה את ההצעה שהונחה על שולחננו ואשר הוכנה על ידי מזכירות
הכנסת.

הצבעה

6 בעד

3 נגד

ההצעה אושרה.

חיים כץ:

הרוב הדורסני ממשיך לעבוד במוסד הלא דמוקרטי הזה.

משה גפני:

אני נמנעתי בהצבעה ואני מבקש לנמק את הימנעותי; בטבלה יש היגיון אבל אני
נמנעתי בהצבעה כדי לבקש ממזכירות הכנסת שתהיה התחשבות מיוחדת ביהדות התורה
כיוון שאין לנו שרים.

חיים כץ:

אני מבקש רוויזיה על ההחלטה שהתקבלה. אני מבקש התייעצות סיעתית.

אפי אושעיה:

חברי כנסת מהקואליציה או מהאופוזיציה, זה לא חשוב בהקשר הזה, מגישים הצעות
חוק, ועדת שרים לחקיקה מבקשת לדחות את ההצעה, ברגע האחרון, לשבוע שלאחר מכן
ואז מזכירות הכנסת מורידה את ההצעה מסדר היום.

אני טוען שבעניין הזה צריכה להיות התחשבות מיוחדת - - -

זאב בוים:

נכון. זאת בעיה שצריך לפתור אותה.

היו"ר יוסי כץ:

נטפל בכך.

סגן מזכיר הכנסת דוד לב:

יש לך מכסה כללית ויש לך מכסה שבועית - - -

זאב בוים:

אנחנו מדברים על המכסה הכללית.

סגן מזכיר הכנסת דוד לב:

המכסה הכללית לא תינזק אבל במכסה השבועית לא יוכלו לקחת שתיים - - -

אפי אושעיה:

מאה אחוז. צריך לדאוג לכך שהמכסה הכללית לא תיפגע.

חיים כץ:

קודם כל תהיה התייעצות סיעתית ואחר כך רוויזיה.

אתי בן-יוסף:

היתה כבר הצבעה.

אפי אושעיה:

האם אפשר לקבוע את ההצבעה על הרוויזיה בעוד חצי שעה?

היו"ר יוסי כץ:

הרוויזיה תתקיים בשעה עשרה לאחת עשרה.

מזכיר הכנסת אריה האן:

אני מציע לקבל את ההצעה של חברת הכנסת נעמי חזן מלפני שנה, שלקראת הסוף
נעשה השלמות.

נעמי חזן:

לקראת סוף המושב יעשו השלמות.

אפי אושעיה:

אדוני יושב ראש הישיבה, האם זאת ההחלטה שהתקבלה?

מזכיר הכנסת אריה האן:

כן.

סגן מזכיר הכנסת דוד לב:

יש רוויזיה.

אפי אושעיה:

אני שואל האם לגבי ההשלמות – זאת החלטת הוועדה?

מזכיר הכנסת אריה האן:

כן.

חיים כץ:

סליחה, עם כל הכבוד, אתם מקבלים החלטות ואילו אני שואל מה חברת הכנסת נעמי
חזן הציעה?

נעמי חזן:

בגלל ועדת שרים לענייני חקיקה ומחיקת מכסות אין ניצול של כל המכסות לכן
שלושה שבועות לפני תום המושב עושים חשבון משלימים את המכסות.

היו"ר יוסי כץ:

תודה.

נעבור לנושא הבא בסדר יומנו - הצעת חבר הכנסת יעקב ליצמן לתיקון חוק חסינות
חברי הכנסת, זכויותיהם וחובותיהם, בעניין משלוח דואר שלא מבניין הכנסת.

הצעת חבר הכנסת יעקב ליצמן לתיקון חוק חסינות חברי הכנסת,

זכויותיהם וחובותיהם, בעניין משלוח דואר שלא מבניין הכנסת

היו"ר יוסי כץ:

בעקבות יוזמה של חבר הכנסת ליצמן, היועצת המשפטית לכנסת הביאה בפנינו הצעת
חוק. אני מעביר את רשות הדיבור ליועצת המשפטית לכנסת גב' אנה שניידר.

אנה שניידר:

סעיף 11(ד) לחוק חסינות חברי הכנסת, זכויותיהם וחובותיהם, קובע כך: כל מכתב
מאת חבר הכנסת הנשלח בדואר רגיל מבניין הכנסת לכל מקום בתחומי המדינה –
פטור מתשלום. ועדת הכנסת תקבע את מספר המכתבים שהוראה זאת תחול עליהם.

אני מבקשת לציין בהזדמנות הזאת שוועדת הכנסת קבעה שיהיו 15 אלף מכתבים לשנה
אבל לפי סעיף קטן (ה) – 75 ימים לפני יום הבחירות לכנסת, ההוראה הזאת לא
חלה.

בעקבות היוזמה של חבר הכנסת ליצמן אנחנו מציעים שהסעיף יחולק קודם כל לשתי
פסקאות; בפסקה הראשונה המילה: כל – תימחק, ואז יהיה כתוב: מכתב מאת חבר
כנסת הנשלח בדואר הרגיל יהיה פטור. לכך נוסיף פסקה נוספת שבה יהיה כתוב: על
אף הוראות פסקה (1) רשאית ועדת הכנסת לקבוע כי מתוך מספר המכתבים שקבעה לפי
הוראות אותה פסקה, קרי אותם 15 אלף, יהיו פטורים מתשלום מספר מכתבים כפי
שתקבע אף אם נשלחו מחוץ לבניין הכנסת. זאת, כאמור, ההצעה.

היו"ר יוסי כץ:

תודה. רשות הדיבור לסגן מזכיר הכנסת מר דוד לב.

סגן מזכיר הכנסת דוד לב:

ישבנו כבר עם נציגי רשות הדואר וקבענו אתם את ההסדר הטכני שצריך למצוא את
ביטויו גם כאן כיוון שלא סתם אפשר לשלוח מכתבים מחוץ לבניין הכנסת. קבענו
שהמכתבים יישלחו במעטפה מיוחדת והשאלה שנשאלת בהקשר הזה של הדברים היא האם
לא צריך להוסיף - - -

יעקב ליצמן:

אולי אפשר לדעת מה הוא ההסדר?

סגן מזכיר הכנסת דוד לב:

עבור מספר מסויים של מכתבים, לדוגמה 5% מה-15 אלף מכתבים, חבר הכנסת יוכל
לקבל מעטפות מיוחדת שיוכנו מראש ואשר יהיה כתוב עליהם: חבר הכנסת, ואז לא
יהיה חשוב מאיפה הוא ישלח אותם.

היו"ר יוסי כץ:

דבר כזה יקל מאד על חברי הכנסת.

ארבל אסטרחן:

חשוב להדגיש בהזדמנות הזאת שלא מדובר על חבילות או על מכתבים שנשלחים לחוץ
לארץ אלא על מכסה שמדברת על משלוח מכתבים רגילים בתוך תחומי המדינה.

היו"ר יוסי כץ:

מדובר על שיפור בשירות שחבר הכנסת נותן לציבור הפונים אליו. העניין הזה
בהחלט יקל על הקשר שלו עם הבוחר, על האפשרות של חבר הכנסת לטפל בבעיות
דחופות ולשלוח דברי דואר, וימנע ניצול לרעה משום שמדובר על מעטפות של
הכנסת.

זאת הצעה טובה מאד ואנחנו נאמץ אותה.

אנה שניידר:

אולי כדאי שוועדת הכנסת תקבע מיד את שיעור - - -

היו"ר יוסי כץ:

5% נראה לי סביר בהחלט.

אנה שניידר:

והוא יובא לאישור פורמלי לאחר שהחוק יעבור קריאה שנייה וקריאה שלישית.

היו"ר יוסי כץ:

אני מעמיד את ההצעה להצבעה. נא להצביע.

הצבעה

ההצעה אושרה.

היו"ר יוסי כץ:

אני מודה לכם. הצעת חוק חסינות חברי הכנסת, זכויותיהם וחובותיהם, (תיקון –
משלוח דואר מחוץ לבניין הכנסת), התשס"א-2001 תועבר לקריאה ראשונה.

נעבור לנושא הבא בסדר היום – מינוי צוות חדש לנושא ביקור חברי הכנסת בבתי
כלא.

מינוי צוות חדש לנושא ביקור חברי הכנסת בבתי כלא

היו"ר יוסי כץ:

בזמנו הוועדה הקימה צוות שהורכב מבעלי תפקידים, לנושא ביקור חברי הכנסת
בבתי כלא. בקשר לכך ההצעה היא שבמקום חבר הכנסת סאלח טריף אני אתמנה לתפקיד
הזה ובמקום חבר הכנסת דוד אזולאי, יושב ראש ועדת הפנים ואיכות הסביבה,
יתמנה חבר הכנסת משה גפני.

יתר חברי הוועדה הם חברי הכנסת דוד טל ומוסי רז.

אני מעמיד את ההצעה להצבעה. נא להצביע.

הצבעה

עבד אלמאלכ דהאמשה:

רק רגע, אדוני יושב ראש הישיבה, גם אני רוצה להימנות על הצוות הקיים. זה
נושא שנוגע גם לי; אני מטפל בעניינם של אסירים ואני מעוניין להיות חבר
בצוות לנושא ביקור חברי הכנסת בבתי כלא. מה הבעיה לצרף גם אותי לצוות?

היו"ר יוסי כץ:

אין בעיה. אני מעמיד להצבעה את ההצעה להוסיף את חבר הכנסת עבד-אלמאלכ
דהאמשה לוועדה.

הצבעה

ההצעה אושרה.

היו"ר יוסי כץ:

חבר הכנסת דהאמשה יתווסף לשאר חברי הוועדה שעניינה ביקור חברי הכנסת בבתי
כלא.

עבד אלמאלכ דהאמשה:

תודה רבה.

היו"ר יוסי כץ:

נעבור לנושא הבא בסדר יומנו – שינויים בהרכבי ועדות משנה של ועדת הכנסת.

שינויים בהרכבי ועדות משנה של ועדת הכנסת

היו"ר יוסי כץ:

סיעת האיחוד הלאומי מציעה, לעניין ועדת משנה לערוץ 33, את חבר הכנסת אליעזר
כהן במקום חבר הכנסת יורי שטרן.

באשר לסיעת ישראל אחת – אני מחליף את סאלח טריף, וסיעת הליכוד מחליפה את
מאיר שטרית בזאב בוים.

נעמי חזן:

אין נציג לאופוזיציה בוועדה הזאת?

היו"ר יוסי כץ:

את צודקת.

זאב בוים:

מי קבע את הרכב הוועדה המקורית? הרי עושים כאן רק החלפות.

היו"ר יוסי כץ:

שאול יהלום מהאופוזיציה.

אני מעמיד את ההצעה לשינויים, להצבעה.

הצבעה

ההצעה אושרה.

היו"ר יוסי כץ:

תודה. סיעת האיחוד הלאומי מבקשת להחליף את רחבעם זאבי בבני אלון, וסיעת
הליכוד מבקשת להחליף את מאיר שטרית במיקי איתן.

משה גפני:

באיזו ועדה?

היו"ר יוסי כץ:

ועדת משנה לתיקון תקנון הכנסת.

אני מעמיד את הבקשה להצבעה.

הצבעה

הבקשה אושרה.

העברת הצעת חוק העונשין (תיקון - גילוי ידיעות), מוועדה לוועדה אחרת

היו"ר יוסי כץ:

הצעת חוק זו הועברה במליאה, בטעות, לוועדת הכנסת והיא נוגעת לעובד ציבור
שחל עליו היום איסור לעשות שימוש בידיעה שהגיעה אליו בתוקף תפקידו, לחמש
שנים, ואם היא נוגעת לבטחון המדינה – ללא הגבלת זמן.

כאמור, בטעות הנושא הזה הגיע לוועדה הזאת במקום לוועדת החוקה, חוק ומשפט.

אני מעמיד להצבעה את הבקשה להעביר את הצעת חוק העונשין (תיקון – גילוי
ידיעות) מוועדת הכנסת לוועדת החוקה, חוק ומשפט.

הצבעה

הבקשה אושרה.

היו"ר יוסי כץ:

אני מודה לכם.

אתי בן-יוסף:

ממליצים למליאה לשנות את ההחלטה.

היו"ר יוסי כץ:

נעבור לנושא האחרון בסדר יומנו - המלצה למינוי יושב ראש חדש לוועדה לבחינת
בעיית העובדים הזרים במקום חבר הכנסת יורי שטרן.

המלצה למינוי יושב ראש לוועדה לבחינת בעיית העובדים הזרים

היו"ר יוסי כץ:

במקומו של חבר הכנסת יורי שטרן, יושב ראש הוועדה לבחינת בעיית העובדים
הזרים, מוצע לכהן כיושב ראש הוועדה חבר הכנסת איוב קרא.

בעקבות פניות שהגיעו אליי זימנתי את חבר הכנסת קרא, קיימתי אתו ישיבה
בנוכחות יושב ראש סיעת העבודה ויושב ראש הקואליציה ושאלנו אותו אם יש
בבעלותו או בבעלות מי מבני משפחתו חלק בחברת כוח אדם שמטפלת בעובדים זרים
או בכלל אם יש להם חלק בחברת כוח אדם? התשובה שלו היתה שלילית; לאו מוחלט.

אי לכך וגם משום שלא הגיעה אליי סיבה למנוע את המינוי ומאחר וחבר הכנסת קרא
הצהיר בפנינו באופן ברור ביותר שאין לו שום חלק, גם למשפחתו אין חלק בחברת
כוח אדם או בחברה שעוסקת בייבוא עובדים זרים - - -

זהבה גלאון:

מה פירוש המילה: הצהיר? זאת היתה אמירה בעל פה?

היו"ר יוסי כץ:

אני בכוונה מודיע את הדברים האלה לפרוטוקול על מנת שגם אנחנו, חברי ועדת
הכנסת, נהיה מוגנים ונעמוד בכל קריטריון ציבורי.

אני מעמיד להצבעה את הבקשה לאישורו של חבר הכנסת איוב קרא כיושב ראש הוועדה
לבחינת בעיית העובדים הזרים.

זאב בוים:

קודם ההצבעה אני מבקש להוסיף שחבר הכנסת קרא אמר לנו שעד לפני שבע שנים
היתה אמנם קיימת חברה קבלנית כזאת, היא לא קיימת היום בבעלות של מי מבעלי
בני משפחתו ולפני שבע שנים היא הועברה לגורם אחר.

זהבה גלאון:

מה אומרת על כך היועצת המשפטית של הכנסת?

אנה שניידר:

הוא הצהיר שאין ניגוד עניינים ולכן אין כל בעיה.

היו"ר יוסי כץ:

אני מעמיד להצבעה את ההצעה למנות את חבר הכנסת איוב קרא ליושב ראש הוועדה
לבחינת בעיית העובדים הזרים.

הצבעה

ההצעה אושרה.

היו"ר יוסי כץ:

להזכירכם, בשעה 10:50 תתקיים הצבעה על הרוויזיה בנושא קביעת מכסת הצעות
לסדר היום והצעות חוק של חברי הכנסת לסיעותיהם בכנס הקיץ 2001.

אני מודה לכם. הישיבה נעולה.

הישיבה ננעלה בשעה 10:30
