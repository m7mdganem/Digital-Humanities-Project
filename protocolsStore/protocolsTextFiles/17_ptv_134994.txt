הכנסת השבע-עשרה נוסח לא מתוקן

מושב שלישי

פרוטוקול מס' 175

מישיבת ועדת הכנסת

יום שני, כ"ג בכסלו תשס"ח, 3.12.2007, שעה 10:30

סדר היום:

1.  קביעת מסגרת הדיון להצעות להביע אי-אמון בממשלה.

2.  בקשת יושב-ראש ועדת החוקה, חוק ומשפט לקיום רוויזיה על החלטת ועדת
    הכנסת לקבוע כי ועדת העבודה, הרווחה והבריאות תדון בהצעת חוק הממשלה
    (תיקון – דיווח על מצב רפואי), התשס"ז-2007 – של חברי הכנסת אורי אריאל
    ואריה אלדד (פ/2336/17).

3.  הרכב הוועדות המשותפות כדלקמן:

    1.  ועדה משותפת לוועדת הכספים ולוועדת העבודה, הרווחה והבריאות לדיון
        בפרק י"ט, סעיפים 131-132 (עובדים זרים), מתוך הצעת חוק ההסדרים
        במשק המדינה (תיקוני חקיקה להשגת יעדי התקציב והמדיניות הכלכלית
        לשנת התקציב 2008), התשס"ח-2007.

    2.  ועדה משותפת לוועדת החינוך, התרבות והספורט וועדת הכספים לדיון
        בפרק י"ט, סעיפים 128, 129, 130, מתוך הצעת חוק ההסדרים במשק
        המדינה (תיקוני חקיקה להשגת יעדי התקציב והמדיניות הכלכלית לשנת
        התקציב 2008), התשס"ח-2007.

    3.  ועדה משותפת לוועדת הכנסת ולוועדת החוקה, חוק ומשפט לדיון בהצעת
        חוק סדרי השלטון והמשפט (ביטול החלת המשפט, השיפוט והמינהל) (תיקון
        – התקנת תקנות), התשס"ז-2007 (פ/2215/17), הצעת חבר הכנסת אביגדור
        יצחקי וקבוצת חברי הכנסת.

4.  הצעת חוק הכנסת (תיקון – נציבות הדורות הבאים – ביטול) – הכנה לקריאה
    ראשונה.

5.  קביעת ועדות לדיון בהצעות לסדר-היום הבאות:

    1.  בנושא: "הצהרת שר התיירות כי הקזינו יציל את אילת", של חבר הכנסת
        שלמה

  בניזרי.

2.  בנושא: "האפשרות לפתיחת הסכם השילומים עם גרמניה", של חברי הכנסת

  אמנון כהן, יואל חסון, סופה לנדבר, דני יתום ושמואל הלפרט.

3.  בנושא: "יום זכויות הילד הבינלאומי", של חברות הכנסת שרה מרום-שלו
    ונאדיה חילו.

6.  בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

    1.  הצעת חוק הגבלת הפרסומת והשיווק של משקאות אלכוהוליים, התשס"ח-2007

  (פ/3065/17), הצעת חברת הכנסת סופה לנדבר.

2.  הצעת חוק המכר (דירות) (הבטחת השקעה של רוכשי דירות) (תיקון – אחריות
    המוכר, הבנק וקביעת ממונה), התשס"ח-2007 (פ/3107/17), הצעת חבר הכנסת
    סטס מיסז'ניקוב.

3.  הצעת חוק הרעייה, התשס"ח-2007 (פ/3105/17), הצעת חבר הכנסת אורי אריאל.

7.  בקשת הממשלה להקדמת הדיון בהצעת חוק לתיקון פקודת התעבורה (תיקון מס'
    76),

  התשס"ח-2007 – לפני הקריאה הראשונה.

נכחו:

חברי הוועדה:

דוד טל - היו"ר

יולי יואל אדלשטיין

רוברט אילטוב

אלי אפללו

אורי אריאל

מוחמד ברכה

אליהו גבאי

זהבה גלאון

נסים זאב

יואל חסון

אחמד טיבי

שלי יחימוביץ'

אביגדור יצחקי

יעקב מרגי

יורם מרציאנו

גדעון סער

ראובן ריבלין

מוזמנים:

חה"כ אלחנן גלזר

חה"כ משה גפני

חה"כ סופה לנדבר

חה"כ אברהם מיכאלי

חה"כ שרה מרום-שלו

חה"כ מרינה סולודקין

חה"כ יוסף שגל

יוסף הדר - יועץ משפטי, המשרד לביטחון הפנים

ד"ר שירלי אברמי - מנהלת מחלקת המחקר והמידע

מנכ"ל הכנסת: אבי בלשניקוב

מזכיר הכנסת: איל ינון

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

  א. קביעת מסגרת הדיון להצעות להביע אי-אמון בממשלה

היו"ר דוד טל:

בוקר טוב. אני מתכבד לפתוח את ישיבת ועדת הכנסת. על סדר-יומנו קביעת מסגרת
הדיון להצעות להביע אי-אמון בממשלה.

סיעות איחוד לאומי-מפד"ל-יהדות התורה, הליכוד ורע"מ-תע"ל-חד"ש-בל"ד, הגישו
הצעות להביע אי-אמון בממשלה בשל:

הצעה ראשונה: הוויתורים של ראש הממשלה באנאפוליס, הסכמתו להקמת מדינה
פלסטינית וחלוקת ירושלים, והסכנה הביטחונית שתיווצר בגללם, של איחוד לאומי-
מפד"ל-יהדות התורה; המועמד להרכיב את הממשלה הינו חבר הכנסת בנימין אלון.

הצעה שנייה: הוויתורים הישראליים במסגרת ועידת אנאפוליס, של הליכוד; המועמד
להרכיב את הממשלה הינו חבר הכנסת בנימין נתניהו.

הצעה שלישית: דברי שרת החוץ לפיהם המדינה הפלסטינית הינה הפתרון הלאומי
עבור ערביי ישראל, של רע"מ-תע"ל-חד"ש-בל"ד; המועמד להרכיב את הממשלה הינו
חבר הכנסת אברהים צרצור.

חבר הכנסת גדעון סער, עשר דקות למציעים, שלוש דקות לכל סיעה, זה בסדר?

גדעון סער:

מקובל עלי.

היו"ר דוד טל:

תודה. מי בעד? מי נגד? מי נמנע?

ה צ ב ע ה

בעד – פה אחד

מסגרת הדיון בהצעות להביע אי-אמון בממשלה, של עשר דקות למציעים ושלוש דקות
לכל סיעה, נתקבלה.

היו"ר דוד טל:

מסגרת הדיון אושרה – עשר דקות למציעים ושלוש דקות לכל סיעה.

2.  בקשת יושב-ראש ועדת החוקה, חוק ומשפט לקיום רוויזיה על החלטת ועדת
    הכנסת לקבוע כי ועדת העבודה, הרווחה והבריאות תדון בהצעת חוק הממשלה
    (תיקון – דיווח על מצב רפואי), התשס"ז-2007 – של חברי הכנסת אורי אריאל
    ואריה אלדד (פ/2336/17)

היו"ר דוד טל:

  בקשת יושב-ראש ועדת החוקה, חוק ומשפט לקיום רוויזיה על החלטת ועדת הכנסת
  לקבוע

כי ועדת העבודה, הרווחה והבריאות תדון בהצעת חוק הממשלה.

מי בעד הרוויזיה, ירים את ידו? מי נגד? מי נמנע?

ה צ ב ע ה

נגד – רוב

  בקשת הרוויזיה של יושב-ראש ועדת החוקה, חוק ומשפט על החלטת ועדת הכנסת
  לקבוע כי ועדת העבודה, הרווחה והבריאות תדון בהצעת חוק הממשלה (תיקון –
  דיווח על מצב רפואי), התשס"ז-2007, לא נתקבלה.

היו"ר דוד טל:

הרוויזיה לא התקבלה. החלטת ועדת הכנסת כי ועדת העבודה, הרווחה והבריאות
תדון בהצעת חוק הממשלה (תיקון – דיווח על מצב רפואי), התשס"ז-2007, נשארת
בעינה.

(יו"ר ועדת החוקה, חוק ומשפט מנחם בן-ששון מצטרף לישיבת הוועדה)

גדעון סער:

הצבענו כבר על הרוויזיה. הרוויזיה נדחתה.

 יו"ר ועדת החוקה, חוק ומשפט מנחם בן-ששון:

קבעתם בשעה 10:30.

גדעון סער:

סליחה, עכשיו 10:31. למדנו מוועדת חוקה.

 יו"ר ועדת החוקה, חוק ומשפט מנחם בן-ששון:

צודקים, רבותי.

היו"ר דוד טל:

התחלתי בשעה 10:30. אני הודעתי, ואני שב ומודיע לפרוטוקול: יושב-ראש ועדת
הכנסת – אם הוא לא יהיה אנוס – הוא יקיים את הדיון ב- 10:30 בדיוק.

3.  
    הרכב הוועדות המשותפות כדלקמן:

  1. ועדה משותפת לוועדת הכספים ולוועדת העבודה, הרווחה והבריאות לדיון
  בפרק י"ט, סעיפים 131-132 (עובדים זרים), מתוך הצעת חוק ההסדרים במשק
  המדינה (תיקוני חקיקה להשגת יעדי התקציב והמדיניות הכלכלית לשנת התקציב
  2008),

  התשס"ח-2007

היו"ר דוד טל:

אני עובר לוועדה משותפת לוועדת הכספים ולוועדת העבודה, הרווחה והבריאות
לדיון בפרק י"ט, סעיפים 131-132 (עובדים זרים).

בהמשך להודעתי מיום ד' בכסלו התשס"ח, 14 בנובמבר 2007, בדבר החלטת ועדת
הכנסת על חלוקת הצעת חוק ההסדרים במשק המדינה (תיקוני חקיקה להשגת יעדי
התקציב והמדיניות הכלכלית לשנת הכספים 2008), התשס"ח-2007, אבקש להודיע על
הרכב הוועדה המשותפת לוועדת הכספים ולוועדת העבודה, הרווחה והבריאות,
בראשות ועדת הכספים, לדיון בפרק י"ט, סעיפים 131-132 (עובדים זרים).

מטעם ועדת הכספים – חברי הכנסת: סטס מיסז'ניקוב, אמנון כהן, חיים אורון, שי
חרמש, חיים כץ.

מטעם ועדת העבודה, הרווחה והבריאות – חברי הכנסת: יצחק גלנטי, נאדיה חילו,
משה כחלון, חיים אמסלם, רן כהן.

מי בעד, ירים את ידו? מי נגד? מי נמנע?

ה צ ב ע ה

בעד – פה אחד

היו"ר דוד טל:

הרכב הוועדה אושר.

2.  
    ועדה משותפת לוועדת החינוך, התרבות והספורט וועדת הכספים לדיון בפרק
    י"ט, סעיפים 128, 129, 130, מתוך הצעת חוק ההסדרים במשק המדינה (תיקוני
    חקיקה להשגת יעדי התקציב והמדיניות הכלכלית לשנת התקציב 2008),
    התשס"ח-2007

היו"ר דוד טל:

בהמשך להודעתי מיום ד' בכסלו התשס"ח, 14 בנובמבר 2007, בדבר החלטת ועדת
הכנסת על חלוקת הצעת חוק ההסדרים במשק המדינה (תיקוני חקיקה להשגת יעדי
התקציב והמדיניות הכלכלית לשנת הכספים 2008), התשס"ח-2007, אבקש להודיע על
הרכב הוועדה המשותפת לוועדת החינוך, התרבות והספורט ולוועדת הכספים, בראשות
ועדת החינוך, לדיון בפרק י"ט, סעיפים: 128 (לימוד חובה), 129 ( השאלת ספרי
לימוד), 130 (יום חינוך ארוך).

הוועדה תהיה בת עשרה חברים. מטעם ועדת החינוך, התרבות והספורט – חברי
הכנסת: מיכאל מלכיאור – יו"ר, זבולון אורלב, ג'מאל זחאלקה, רונית תירוש,
מרינה סולודקין.

מטעם ועדת הכספים – חברי הכנסת: זאב אלקין, אבישי ברוורמן, יעקב ליצמן,
סופה לנדבר, ניסן סלומינסקי.

מי בעד, ירים את ידו. מי נגד? מי נמנע?

ה צ ב ע ה

בעד – פה אחד

היו"ר דוד טל:

הרכב הוועדה אושר.

3.  
    ועדה משותפת לוועדת הכנסת ולוועדת החוקה, חוק ומשפט לדיון בהצעת חוק
    סדרי השלטון והמשפט (ביטול החלת המשפט, השיפוט והמינהל) (תיקון – התקנת
    תקנות), התשס"ז-2007 (פ/2215/17), הצעת חבר הכנסת אביגדור יצחקי וקבוצת
    חברי הכנסת

היו"ר דוד טל:

ביום כ"ח בסיון התשס"ז, 16 במאי 2007, הוחלט להעביר לוועדת הכנסת את הצעת
חוק סדרי השלטון והמשפטי (ביטול החלת המשפט, השיפוט והמינהל) (תיקון –
התקנת תקנות), התשס"ז-2007, לשם קביעת הוועדה שתדון בהצעת חוק זו.

ועדת הכנסת קבעה בישיבתה ביום ט"ז בכסלו התשס"ח, 26 בנובמבר 2007, כי ועדה
משותפת לוועדת הכנסת ולוועדת החוקה, חוק ומשפט, תדון בהצעת החוק.

הוועדה תהיה בת שנים-עשר חברים, שישה חברים מכל ועדה, בראשות ועדת הכנסת.

אני מתכוון לאשר רק את הנציגים מטעם ועדת הכנסת. לאחר מכן, לכשנקבל נציגים
מטעם ועדת החוקה, חוק ומשפט – נביא אותם פה לאישורנו.

מטעם ועדת הכנסת ישמשו בקודש חברי הכנסת: דוד טל – יו"ר, אביגדור יצחקי,
מאיר פרוש, גדעון סער, אסתרינה טרטמן, זהבה גלאון.

מי בעד, ירים את ידו. מי נגד? מי נמנע?

ה צ ב ע ה

בעד – פה אחד

היו"ר דוד טל:

הרכב הוועדה המשותפת – נציגים מטעם ועדת הכנסת בלבד – אושר.

4.  
    הצעת חוק הכנסת (תיקון – נציבות הדורות הבאים – ביטול) – הכנה לקריאה
    ראשונה

היו"ר דוד טל:

 אנחנו נעבור להצעת חוק הכנסת (תיקון – נציבות הדורות הבאים – ביטול). ביקש חבר הכנסת ריבלין התייעצות סיעתית. ההתייעצות הסתיימה, ומה המסקנות? חבר הכנסת ריבלין לא נמצא. 

אנחנו עוברים להצבעה. מי בעד ביטול החוק? מי נגד? מי נמנע?

ה צ ב ע ה

בעד – רוב

הצעת חוק הכנסת (תיקון – נציבות הדורות הבאים – ביטול), התשס"ז-2006, אושרה
לקריאה ראשונה.

היו"ר דוד טל:

החוק אושר לקריאה ראשונה.

5.  
    קביעת ועדות לדיון בהצעות לסדר-היום הבאות:

  1. בנושא: "הצהרת שר התיירות כי הקזינו יציל את אילת",

של חבר הכנסת שלמה בניזרי

היו"ר דוד טל:

רבותי חברי הכנסת, אנחנו עוברים לקביעת ועדות לדיון בהצעות לסדר-היום.
ראשית, בנושא: הצהרת שר התיירות כי הקזינו יציל את אילת, של חבר הכנסת שלמה
בניזרי.

נשמעו הצעות להעביר את ההצעה לוועדת הכלכלה, או לוועדת החינוך, או לוועדת
הפנים והגנת הסביבה.

גדעון סער:

על מה הם רוצים פטור, הממשלה? מה, אתם מביאים את זה עוד פעם? אתם חצופים.

היו"ר דוד טל:

גברתי היועצת המשפטית, מה האכסניה להצעה הזאת?

ארבל אסטרחן:

נושא הקזינו נדון בוועדת הכספים או בוועדת כלכלה.

גדעון סער:

למה הפטורים על סדר-היום, אדוני היושב-ראש? אם אין רוב להצבעה בפטור מחובת
הנחה- אז למה עוברים לסעיפים אחרים? זוהי הצעה שערורייתית, אדוני לא יאמין.
זה לשפוך דם.

היו"ר דוד טל:

אני לא אתך עדיין. על איזו הצעה אתה מדבר?

גדעון סער:

הפטור המביש הזה שהביאה הממשלה ה"כלומניקית" הזאת.

היו"ר דוד טל:

לגבי המאגר?

גדעון סער:

כן.

היו"ר דוד טל:

תכף תאמר את דעתך, אבל תן לי לסיים את עבודתי.

גדעון סער:

זה מושחת, זה חוק מושחת.

אלי אפללו:

מה אתה אומר, למה מושחת?

גדעון סער:

אני אשכנע אותך.

אלי אפללו:

אתה תשכנע אותי? כל מה שאתה אומר, זה בדיוק הפוך.

קריאות:

- - -

 אביגדור יצחקי:

אני מציע ועדת הכלכלה.

היו"ר דוד טל:

רבותי, מי בעד להעביר את ההצעה לסדר-היום בנושא הקזינו לוועדת הכלכלה, ירים
את ידו. מי נגד? מי נמנע?

ה צ ב ע ה

בעד – רוב

הבקשה להעביר את ההצעה לסדר-היום בנושא: "הצהרת שר התיירות כי הקזינו יציל
את אילת", לדיון בוועדת הכלכלה נתקבלה.

היו"ר דוד טל:

הנושא יועבר לוועדת הכלכלה.

  ה.2. בנושא: "האפשרות לפתיחת הסכם השילומים עם גרמניה", של חברי הכנסת

  אמנון כהן, יואל חסון, סופה לנדבר, דני יתום ושמואל הלפרט

היו"ר דוד טל:

קביעת ועדה לדיון בהצעה לסדר-היום, בנושא: "האפשרות לפתיחת הסכם השילומים
עם גרמניה".

נשמעו הצעות להעביר את ההצעה לוועדת העבודה, הרווחה והבריאות ולוועדת החוץ
והביטחון.

מי בעד להעביר את ההצעה לוועדת העבודה, הרווחה והבריאות? מי נגד? מי נמנע?

ה צ ב ע ה

בעד – רוב

הבקשה להעביר את ההצעה לסדר-היום בנושא: "האפשרות לפתיחת הסכם השילומים עם
גרמניה", לדיון בוועדת העבודה, הרווחה והבריאות נתקבלה.

היו"ר דוד טל:

אשר על כן, נושא הסכם השילומים עם גרמניה יועבר לוועדת העבודה, הרווחה
והבריאות, וזאת תהיה האכסניה.

אלי אפללו:

אדוני היושב-ראש, אני לא שומע אותך.

היו"ר דוד טל:

בגלל שאתה צועק. אם לא תצעק – תשמע.

אלי אפללו:

אדוני היושב-ראש, אם תרשה לי לתת לנו לשמוע. אני רגיל לשמוע אותך באופן
ברור.

היו"ר דוד טל:

אנחנו שוב חוזרים. נושא השילומים עם גרמניה עבר לדיון בוועדת העבודה,
הרווחה והבריאות, ואני קובע - כדי שהחוק בנושא נרדפי גרמניה וכו', לא יתבדר
בכל מיני ועדות – שכל הנושא יהיה באותה אכסניה.

  ה.3. קביעת ועדה לדיון בהצעה לסדר-היום

  בנושא: "יום זכויות הילד הבינלאומי", של חברות הכנסת שרה מרום-שלו ונאדיה
  חילו

היו"ר דוד טל:

קביעת ועדה לדיון בהצעה לסדר-היום. הנושא השלישי הוא "יום זכויות הילד
הבין-לאומי", של חברות הכנסת שרה מרום-שלו ונאדיה חילו.

 אביגדור יצחקי:

הוועדה לזכויות הילד.

היו"ר דוד טל:

נשמעו הצעות להעביר את ההצעה לוועדת העבודה, הרווחה והבריאות, או לוועדת
החינוך והתרבות, או לוועדה משותפת של הוועדה לזכויות הילד וועדת העבודה
והרווחה.

 אביגדור יצחקי:

למה לא רק הוועדה לזכויות הילד?

שרה מרום-שלו:

ועדת העבודה והרווחה.

היו"ר דוד טל:

בבקשה. רבותי, המציעה מבקשת להעביר לוועדת העבודה והרווחה.

קריאה:

למה לא הוועדה לזכויות הילד?

היו"ר דוד טל:

חבר הכנסת אפללו, חברת הכנסת שרה מרום-שלו מבקשת להעביר את הנושא לוועדת
העבודה והרווחה. היא עמיתתך בקואליציה, מה אתה אומר, אדוני?

אלי אפללו:

אנחנו בעד.

 יואל חסון:

למה לא לוועדה לזכויות הילד?

יעקב מרגי:

היא רוצה לדון בוועדת העבודה.

היו"ר דוד טל:

חבר הכנסת יואל חסון, כי נדלק ניצוץ בלבה והיה לאש בוערת. ככה.

מי בעד להעביר את ההצעה לוועדת העבודה והרווחה? מי נגד? מי נמנע?

ה צ ב ע ה

בעד – רוב

היו"ר דוד טל:

הנושא הועבר לוועדת העבודה, הרווחה והבריאות.

ו. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

1.  הצעת חוק הגבלת הפרסומת והשיווק של משקאות אלכוהוליים,

  התשס"ח-2007(פ/3065/17), הצעת חברת הכנסת סופה לנדבר

היו"ר דוד טל:

רבותי, אנחנו עוברים לפטורים מחובת הנחה. נתחיל בהצעתה של חברת הכנסת סופה
לנדבר, הצעת חוק הגבלת הפרסומת והשיווק של משקאות אלכוהוליים. בבקשה, חברת
הכנסת סופה לנדבר, מדוע אנחנו צריכים לפטור את ההצעה מחובת הנחה?

סופה לנדבר:

רבותי, אני חושבת שמיותר לדבר על הנזק שבאלכוהול. מדובר על התמכרות
לאלכוהול, על אלימות שבעצם קשורה לצריכת אלכוהול, על תאונות דרכים.

אני מבקשת פטור מחובת הנחה משום שבזמן האחרון כולנו קראנו המון מאמרים
בנושא: על ילדה בת תשע ששתתה אלכוהול, התמוטטה ואושפזה; אנחנו קראנו על
ילדה בת 12 שאיבדה את ההכרה אחרי ששתתה, ושני בחורים בני 13.5 אנסו אותה,
וזה בעצם נגרם כתוצאה משתייה.

בקבוק וודקה הפך להיות החבר של הנוער, ואני חושבת שזה דבר - רבותי, אי אפשר
לדבר כך.

היו"ר דוד טל:

את צודקת. אני חושב שאני אכריז על הפסקה של עשר דקות.

קריאות:

לא.

קריאה:

השתכנענו.

היו"ר דוד טל:

אני מבקש שקט. חברי הכנסת, אני מבקש את תשומת-לבכם. יש לה עוד דקה והיא
מסיימת.

סופה לנדבר:

אני שכנעתי את החברים, אדוני היושב-ראש. אין לי מה להוסיף. אני מבקשת
לתמוך.

היו"ר דוד טל:

אדוני יושב-ראש הקואליציה, מה דעתך בנושא?

אלי אפללו:

אנחנו בעד, כמובן שזה יהיה מתואם.

היו"ר דוד טל:

יושב-ראש סיעת הליכוד, מה דעתך בנושא?

גדעון סער:

אני בעד.

היו"ר דוד טל:

אם כן, על דעת ההסתייגות שהתקבלה פה ועל דעת העובדה שזה יהיה בתיאום עם
הממשלה, אנחנו מעלים את ההצעה להצבעה. מי בעד מתן פטור מחובת הנחה להצעתה
של חברת הכנסת סופה לנדבר? מי נגד? מי נמנע?

ה צ ב ע ה

בעד - רוב

הבקשה להקדמת הדיון בהצעת חוק הגבלת הפרסומת והשיווק של משקאות אלכוהוליים,
התשס"ח-2007, לפני הקריאה הטרומית, נתקבלה.

היו"ר דוד טל:

אשר על כן, הצעתה של חברת הכנסת סופה לנדבר קיבלה פטור מחובת הנחה.

  ו. 2. הצעת חוק המכר (דירות) (הבטחת השקעה של רוכשי דירות) (תיקון –
  אחריות המוכר, הבנק וקביעת ממונה), התשס"ח-2007 (פ/3107/17), הצעת חבר
  הכנסת סטס מיסז'ניקוב.

היו"ר דוד טל:

אנחנו עוברים להצעת חוק המכר (דירות)(הבטחת השקעה של רוכשי דירות), של חבר
הכנסת סטס מיסז'ניקוב. חבר הכנסת מיסז'ניקוב נמצא?

ראובן ריבלין:

אני נמצא פה.

היו"ר דוד טל:

אדוני יכול להציג? רוצה להציג? קודם כול, אם הוא יכול, ואם כן – אז אם הוא
רוצה.

ראובן ריבלין:

רוצה, יכול. כאשר פרצה הפרשה של - - -

 אביגדור יצחקי:

נתבקשת גם, או רק רוצה ויכול?

ראובן ריבלין:

גם רוצה, גם יכול, גם אני ניסחתי את החוק הזה יחד עם עוזרי הנאמן, וגם
סטס- - -

קריאות:

- - -

ראובן ריבלין:

כשפרשת חפציבה פרצה, כל ועדות הבית התכנסו על מנת לגרוף כותרות כתוצאה
מסבלם של כל האנשים, ואנחנו החלטנו שצריך לפעול על מנת לתקן אפשרות למניעת
עוולות, כפי שהתקבלו בפרשת חפציבה, ועמלנו יחד עם המחלקה המשפטית שעות רבות
על מנת לנסח את הצעת החוק כפי שהיא הובאה והונחה על שולחן הכנסת.

אני חושב שכדי לאפשר ולהראות לנפגעי חפציבה שאכן הכנסת מתייחסת ברצינות,
צריך החוק הזה לבוא לסדר-היום של הכנסת. הממשלה צריכה גם לתת את דעתה.
הדברים האלה הם דברים שעומדים כסכר מפני אפשרויות לעוולות נוספות שאנחנו לא
חשבנו עליהן בזמן שחוקקנו את חוק המכר וחוקים נלווים אחרים.

העניין הוא דחוף מבחינה זאת שהציבור כולו עדיין עסוק בחפציבה. אין פתרון.
עדיין בתי-המשפט יושבים ועומלים, ואני חושב שטוב נעשה אם אנחנו נדון בכך
מהר ככל האפשר.

היו"ר דוד טל:

חבר הכנסת זאב, יש לך מה לומר? אין לך. חבר הכנסת אפללו, יש לך מה לומר
בנושא?

אלי אפללו:

אנחנו דווקא רואים בזה דבר מבורך. אנחנו תומכים, כמובן שזה יהיה בתיאום עם
ועדת השרים לענייני חקיקה.

ראובן ריבלין:

אם ועדת השרים תוכל להשקיע זמן כפי שאנחנו השקענו, והם יבינו מה כתוב - - -

אלי אפללו:

אבל ועדת שרים – זה היה התנאי.

ראובן ריבלין:

אני, על כל פנים, אתאם אתך כל דבר.

אלי אפללו:

כן, אבל אנחנו סיכמנו שזה יהיה מתואם, שזה יעבור דרך ועדת השרים.

קריאות:

- - -

היו"ר דוד טל:

חבר הכנסת ריבלין.

 יואל חסון:

רגע, יש פה עניין שצריך לבדוק.

היו"ר דוד טל:

אני בודק את זה. חבר הכנסת ריבלין, אדוני, זה שהציג את הנושא - - -

ראובן ריבלין:

אני מוותר על ההצעה. שחבר הכנסת סטס מיסז'ניקוב יבוא, ינמק. אנחנו ניסחנו
הצעה שהיא לטובת כל האזרחים.

היו"ר דוד טל:

חבר הכנסת ריבלין - - -

ראובן ריבלין:

אני מוותר על ההצעה, אני לא מקבל התניות.

היו"ר דוד טל:

חבר הכנסת ריבלין, אני רוצה להסביר לכבודו דבר פשוט. הייתי קשוב לדבריך,
אני מבקש שתהיה קשוב לדבריי. העוזרים, אני אוציא אתכם החוצה – אחד-אחד. הם
מפריעים לי.

חבר הכנסת ריבלין, אני רוצה שתבין. ועדת הכנסת יכולה היתה לא להביא את
הנושא הזה עכשיו, והיא תביא את זה רק שבוע לאחר מכן. ועדת השרים מתכנסת
ביום ראשון הבא, תדון בזה, תאשר או לא תאשר, ואז תהיה עמדה ליושב-ראש
קואליציה.

יושב-ראש הקואליציה מאשר את זה, על דעת זה שוועדת השרים לענייני חקיקה תיתן
לזה גושפנקה. אנחנו לא עובדים בממשלה, אבל בכל אופן יש תיאומים פוליטיים
כאלה ואחרים שאנחנו לא יכולים להתעלם מהם.

אשר על כן, רבותי, מי בעד מתן פטור?

ראובן ריבלין:

רגע, אני רוצה לענות לאדוני.

קריאות:

- - -

ראובן ריבלין:

לא רוצה – שלא יצביעו. אני רוצה לענות לאדוני.

החוק הזה הוא לטובת אזרחי המדינה. אין פה שמץ של עניין פוליטי. אם הממשלה
מתנה- אני חוזר בי מבקשתי. לא רוצה שום התניות של הממשלה.

היו"ר דוד טל:

תודה רבה.

רוברט אילטוב:

אני מבקש להעלות את ההצעה בשם הסיעה.

היו"ר דוד טל:

חבר הכנסת אילטוב מבקש להעלות את ההצעה, בתיאום עם ועדת השרים.

רוברט אילטוב:

בתיאום עם ועדת השרים.

היו"ר דוד טל:

תודה רבה. הנושא עולה להצבעה. מי בעד מתן פטור מחובת הנחה, בתיאום עם ועדת
השרים לענייני חקיקה, ירים את ידו. מי מתנגד? מי נמנע?

ה צ ב ע ה

בעד – רוב

הבקשה להקדמת הדיון בהצעת חוק המכר (דירות) (הבטחת השקעה של רוכשי דירות)
(תיקון – אחריות המוכר, הבנק וקביעת ממונה), התשס"ח-2007, לפני הקריאה
הטרומית, בתיאום עם ועדת שרים לענייני חקיקה, נתקבלה.

היו"ר דוד טל:

אם כן, הצעת החוק קיבלה פטור מחובת הנחה, בתיאום עם ועדת השרים לענייני
חקיקה, ובאישורה. תודה רבה.

6.  
    3. הצעת חוק הרעייה, התשס"ח-2007 (פ/3105/17),

  הצעת חבר הכנסת אורי אריאל

היו"ר דוד טל:

אנחנו עוברים להצעת החוק השלישית: הצעת חוק הרעייה. חבר הכנסת אורי אריאל,
מה יש לך לומר לטובת חוק הרעייה?

אורי אריאל:

חוק הרעייה בא להסדיר את הרעייה בשטחים פתוחים, גניבות בקר וכדומה. יש פה
מגפה שהתפשטה ברחבי ארצנו.

החוק הזה מתואם עם משרד החקלאות, עם מגדלי הבקר, וכו'. הוא מתואם עם
יושב-ראש הקואליציה, וכאשר אנחנו ניתן לעניין פטור – החוק יעלה לוועדת
השרים ונסדיר את החקיקה בתיאום עם משרד החקלאות, כפי שקבעתי עם השר
והמנכ"ל.

היו"ר דוד טל:

יש מישהו שרוצה להתייחס? חבר הכנסת אפללו.

אלי אפללו:

אני חושב שהחוק הזה הוא חוק חשוב מאוד.

היו"ר דוד טל:

ולכן אנחנו נתמוך בו.

אלי אפללו:

אנחנו נתמוך בו. ועדת השרים לענייני חקיקה – אני מאמין ומשוכנע שגם היא
תתמוך בו. הכול, בתיאום כמובן.

היו"ר דוד טל:

תודה רבה. אני מעלה את הצעת החוק של חבר הכנסת אריאל להצבעה על פטור מחובת
הנחה. מי בעד, ירים את ידו. מי נגד? מי נמנע?

ה צ ב ע ה

בעד – רוב

הבקשה להקדמת הדיון בהצעת חוק הרעייה, התשס"ח-2007, לפני הקריאה הטרומית,
נתקבלה.

היו"ר דוד טל:

הצעת החוק קיבלה פטור, על דעת כך שוועדת השרים לענייני חקיקה תשוב ותדון
בזה, ותאשר את זה. תודה רבה.

רבותי, אני רוצה להזכיר לכל הנוכחים – ועדת הכנסת מחר תשוב ותתכנס בשעה
08:30.

  ז. בקשת הממשלה להקדמת הדיון בהצעת חוק לתיקון פקודת התעבורה (תיקון מס'
  76),

  התשס"ח-2007 – לפני הקריאה הראשונה

היו"ר דוד טל:

בקשת הממשלה להקדמת הדיון – פטור מחובת הנחה – בהצעת חוק לתיקון פקודת
התעבורה, לפני הקריאה הראשונה. האם מישהו מהממשלה רוצה לנמק?

גדעון סער:

אני רוצה לשכנע קודם, אדוני היושב-ראש.

היו"ר דוד טל:

מר יואל הדר, בבקשה, תסביר לנו מדוע צריך לתת פטור. אנחנו מדברים על אותו
מאגר נתונים שאישרנו בוועדת הכלכלה בזמנו, והיה צריך להיכנס לתוקף?

יואל הדר:

נכון.

היו"ר דוד טל:

ולמה לא נכנס לתוקף? מדוע צריך לדחות את זה?

יואל הדר:

החוק הקיים, ב-24 באוקטובר השנה, מחייב את המשטרה להקים מאגר מידע של
נתונים לגבי נהגים - -

גדעון סער:

כבר היתה חייבת לפני חודש.

יואל הדר:

- - שרישיונם נפסל על-ידי בית-משפט. מי שנותן את הנתונים זה בעצם הנהלת
בתי-המשפט. עקב בעיות מחשוביות, אנחנו נדרשנו לדחות את החוק ל-24 באוקטובר
2008.

היו"ר דוד טל:

מר הדר, כמה זמן היה לכם כדי להיערך לזה?

גדעון סער:

שנה ושלושה חודשים. שנה וארבעה חודשים.

היו"ר דוד טל:

שאלתי את מר הדר. הוא פקיד בכיר שנאמן עלי.

יואל הדר:

הנהלת בתי-המשפט - היתה לה תקלה במחשוב. היא לא הצליחה מבחינה מחשובית,
ולכן אנחנו נדרשים לדחות את זה.

היו"ר דוד טל:

לכמה זמן אדוני רוצה לדחות?

יואל הדר:

עד 24 באוקטובר 2008.

גדעון סער:

שנה. עוד שנה. אני מבקש לדבר, אדוני.

היו"ר דוד טל:

ואתה תוקע כף לידי - - -

גדעון סער:

ועל זה הוא רוצה פטור - - -

קריאות:

- - -

היו"ר דוד טל:

רבותי. חבר הכנסת סער רשום, חברת הכנסת גלאון רשומה, חבר הכנסת אריאל רשום. 

 אביגדור יצחקי:

בינתיים נהרגים אנשים בכבישים. במקום שיסדירו את העניין הזה, כל הזמן דוחים
אותו, ועכשיו לעוד שנה נוספת. מילא, היו מקבלים חודשיים, שלושה חודשים. עוד
שנה וחצי זה טירוף.

כל הסיפור 48 שעות. בשביל מה להביא פטור? כדי לעצבן את האנשים? הם נפלו
במליאה כי הם לא באו להצביע. השר לביטחון פנים לא בא להצביע, היה בחוץ.

גדעון סער:

מופז לא הצביע.

אורי אריאל:

שר התחבורה יצא החוצה כי הוא בעד החוק.

 אביגדור יצחקי:

איך אפשר דבר כזה לא לעשות? אנשים בלי רישיון מסתובבים - - -

היו"ר דוד טל:

חבר הכנסת יצחקי, אני קורא לך לסדר פעם ראשונה.

אביגדור יצחקי:

רק פעם ראשונה?

היו"ר דוד טל:

תמשיך, תנסה. אצלי שנייה ושלישית עוברות ביחד.

מר הדר, בבקשה תסיים, ואני אתן רשות דיבור לחבר הכנסת סער, לחבר הכנסת
אריאל, לחברת הכנסת זהבה גלאון ולחבר הכנסת אלי אפללו.

קריאות:

- - -

אלי אפללו:

אנחנו לא שומעים.

היו"ר דוד טל:

חברי הכנסת לא שומעים. כל השורה שיושבים בצד – צאו כולכם החוצה.

קריאות:

 - - -

קריאה:

אנשים נהרגים בכבישים.

נסים זאב:

הצעקות האלה יעזרו?

היו"ר דוד טל:

אתם מפריעים לי, אני לא יכול להתגבר עליכם.

יעקב מרגי:

שמשרד המשפטים יתחיל לעבוד, עם כל הכבוד.

היו"ר דוד טל:

מר הדר, הרי אם ישבתם באפס מעשה – זה חמור. אם עשיתם משהו – אז ודאי
התקדמתם. לכן, מה שאומר לך יושב-ראש הקואליציה - - -

אלי אפללו:

אדוני היושב-ראש, אפשר התייעצות של דקה?

היו"ר דוד טל:

אני אתן לך. נשאר לכם עוד פרק זמן מסוים.

יואל הדר:

אין. זה לא מהיום שנה. עד 24 באוקטובר. אדוני, נכון שנפלנו במליאה בשבוע
שעבר, אבל עברנו את ועדת הכלכלה. חבר הכנסת ארדן, שהוא זה שהציע את החוק,
הבין את הבעיה שיש לנו– לדחות את זה לחצי שנה, פשוט לא נעמוד בזה. המטרה
היא שנוכל לעמוד בחוק, לא כדי שלא נוכל לעמוד בו.

אביגדור יצחקי:

איך חצי שנה? אתה מדבר אתי על 2008.

היו"ר דוד טל:

מכובדי, חבר הכנסת אפללו.

אלי אפללו:

האם אפשר לקבל דקה התייעצות?

היו"ר דוד טל:

בבקשה, התייעצות. חבר הכנסת סער, ראשון הדוברים.

גדעון סער:

אני רוצה להסביר לחברי הוועדה על מה מדובר בנושא הזה. יש חוק שהכנסת חוקקה
לפני שנה וארבעה חודשים, שמחייב את המשטרה להקים ולנהל מאגר מידע, שעברייני
תנועה שנפסלו בבית-משפט – אני מדבר על עבריינים שנפסלו להחזיק רישיון
מבית-משפט – הפרטים שלהם יהיו פתוחים לציבור במאגר, במאגר אינטרנט.

המטרה היא לצמצם תופעה של נהיגה בפסילה, כשאנחנו יודעים ממש מהחודשים
האחרונים כמה תאונות קטלניות היו בגלל העניין הזה.

החוק הזה חוקק לפני שנה וארבעה חודשים. הכנסת נתנה לממשלה תשעה חודשים
להיערך לחוק. היא קבעה מנגנון בחוק שמאפשר לשר לביטחון פנים להאריך אחרי
תשעה חודשים, עוד שישה חודשים.

שישה חודשים השר לביטחון פנים האריך – נגמר לפני יותר מחודש. עכשיו באה
הממשלה לכנסת, בגלל טענות שבין הנהלת בתי-המשפט למשטרה – אלה שתי מדינות
שונות, הם צריכים להעביר מידע - לדחות את זה בעוד שנה.

הכנסת עשתה דבר גדול בשבוע שעבר, שהפילה את החוק הזה במליאה. מאחר שעכשיו
הם עבריינים – כי הם לא מקיימים את החוק כבר יותר מחודש, אבל הם הרי באים
להטיף מוסר לכולם, והם בעצמם לא בחזקת עבריינים אלא בחזקת עבריינים בפועל –
הם באים שגם ניתן להם פטור מחובת הנחה, שהממשלה צריכה לחכות 48 שעות.

אז אני באמת פונה לכל החברים. אישרנו פה את כל הדברים – קואליציה, ועדות.
אי-אפשר לתת לזה יד. זה עושה צחוק מכל מלאכת החקיקה, וזה גורם להרג אנשים.
ואם הם לא יקבלו מסר חד-משמעי מהכנסת – לא מאריכים לכם את העניין הזה – הם
לא יעשו כלום. הם יבואו לכאן שנה אחרי שנה ויקחו את זה.

היו"ר דוד טל:

יפה דרשת. הבעיה היא כזאת, חבר הכנסת סער. אני מאוד מסכים עם כל מה שאמרת,
והטיעונים שלך היו אחד לאחד. רק אם אנחנו לא נאשר להם את זה – פשוט אין
מערכת.

גדעון סער:

זה ימריץ אותם.

אביגדור יצחקי:

גם ככה אין.

גדעון סער:

גם ככה אין. זה יביא אותם לעשות. אם תיתן להם שנה – אני מבטיח לך דבר אחד,
עוד שנה לא יהיה כלום.

היו"ר דוד טל:

כמה אתה רוצה לתת להם? חצי שנה?

גדעון סער:

כלום. אפס. אפס. עברה שנה וארבעה חודשים.

אלי אפללו:

אדוני, אנחנו נמשוך את ההצעה לגמרי.

היו"ר דוד טל:

אתם תמשכו את זה, יפה מאוד. חבר הכנסת אפללו, כדאי באמת, אני מפנה אותך
לפרוטוקול, לדבריו של יושב-ראש סיעת הליכוד, שהפעם – זה לא לשם שינוי, הוא
כל הזמן כך – אבל הפעם הזאת, הארגומנטים שלו היו מאוד משכנעים.

אלי אפללו:

אני מבקש לענות. לשם שינוי, הוא הפעם שכנע אותי במקצת, אבל מי שבאמת לחץ
אותי ושכנע אותי באופן ממשי ובאופן ברור, זה חברי אביגדור יצחקי.

היו"ר דוד טל:

תודה רבה, אני שמח. אם כך, הנושא נמשך על-ידי הממשלה, על-ידי יושב-ראש
הקואליציה.

תודה רבה, הישיבה נעולה.

הישיבה ננעלה בשעה 11:00.
