הכנסת העשרים

מושב שלישי

פרוטוקול מס' 240

מישיבת ועדת הכנסת

יום רביעי, ט' בניסן התשע"ז (05 באפריל 2017), שעה 9:30

סדר היום:

בקשת הממשלה להקדמת הדיון בהצעת חוק התכנון והבנייה (תיקון מס' 109),
התשע"ז-2017 (מ/1074), לפני הקריאה השנייה והשלישית

נכחו:

חברי הוועדה:

דוד ביטן – מ"מ היו"ר

עבדאללה אבו מערוף

אמיר אוחנה

דוד אמסלם

יואב בן צור

אחמד טיבי

חברי הכנסת:

אוסאמה סעדי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדס צנוירט

בקשת הממשלה להקדמת הדיון בהצעת חוק התכנון והבנייה (תיקון מס' 109),
התשע"ז-2017 (מ/1074), לפני הקריאה השנייה והשלישית

היו"ר דוד ביטן:

בוקר טוב, אני מתכבד לפתוח את הישיבה. על סדר-היום: בקשת הממשלה להקדמת
הדיון בהצעת חוק התכנון והבנייה, התשע"ז-2017, לפני הקריאה השנייה
והשלישית. בבקשה, שתי דקות. יו"ר הוועדה, תציג את הבעיה.

דוד אמסלם (הליכוד):

בעצם אנחנו רוצים להעלות את זה היום בכנסת, את הצעת החוק הזאת, להצבעה. לכן
אנחנו מבקשים שיהיה כאן פטור מחובת הנחה בעניין הזה. זהו.

היו"ר דוד ביטן:

מה שקורה – בגלל הפגרה אנחנו לא יכולים לכנס את המליאה שוב – גם פגרה וגם
חג הפסח. לכן אנחנו רוצים להעלות את זה היום לדיון, כפי שהממשלה ביקשה
מיושב-ראש הכנסת, לכנס את המליאה לצורך העניין הזה. בבקשה, אוסאמה.

אוסאמה סעדי (הרשימה המשותפת):

בוקר טוב, אדוני היושב-ראש. אני חושב שהלחץ הזה של כינוס הכנסת בפגרה
ולקראת החג, אם זה מצביע על משהו – כנראה שמריחים משהו.

היו"ר דוד ביטן:

לא. לא העליתי את זה ביום האחרון של המושב למרות שיכולתי להעלות את זה.

אוסאמה סעדי (הרשימה המשותפת):

היה לנו סיכום, להביא את זה במושב הבא. כל הלחצים היו להביא את זה במושב
האחרון. כנראה מצאתם- - -

היו"ר דוד ביטן:

אני יכול להגיד לך דבר כזה.

אוסאמה סעדי (הרשימה המשותפת):

תגידו לנו, מה הדחיפות לחוק? החוק לא נכנס לתוקף עוד שבוע, עוד יום; זה
נכנס עוד חצי שנה, אז מה הבהילות?

היו"ר דוד ביטן:

אין לי שום סיכום עם אף אחד על העניין הזה, ואני אומר שבסוף המושב החלטתי
לא להעלות את זה, בגלל שהיו המון נושאים על סדר-היום, ועובדה – מה זה משנה
היום הזה? נתתי לכם מראש כמעט חודש בעניין הזה, אז אין שום בעיה. בבקשה.

דוד אמסלם (הליכוד):

בגדול, אנחנו דנו על החוק הזה כמעט חודשיים וחצי. היו גם הרבה עיכובים,
שחלק מהחבר'ה רצו לעכב כי היתה לכם משימה, שנעביר את זה למושב הבא.

אנחנו הגענו אתכם, ויכולנו להעביר את זה בהכרעה כבר בסוף המושב, כפי שתכננו
מתחילת הדרך; מלפני חודשיים כבר אמרתי שנביא את זה ביום האחרון של המושב.
אתם ניסיתם לעשות פיליבאסטר בעניין הזה – לא הסכמתי.

אוסאמה סעדי (הרשימה המשותפת):

אנחנו?

דוד אמסלם (הליכוד):

כן, חלק מהאנשים שלכם. אנחנו הרי בסוף הבאנו משהו מאוזן. התחשבנו כמעט בחלק
גדול מאוד מכל ההסתייגויות, עשינו עבודת עומק ביחד אתכם, ריככנו את זה איפה
שהיה אפשרי, ככה שלא הצלחתי אפילו להבין את ההערה שלך, אוסאמה.

אוסאמה סעדי (הרשימה המשותפת):

ההערה שלי היא במקום. אני לא חושב שמן הראוי בחוק כזה, שלא צריך לחול מייד
– זה צריך לחול בעוד ששה חודשים. למה מכנסים?

היו"ר דוד ביטן:

דחינו את זה מסוף המושב.

אוסאמה סעדי (הרשימה המשותפת):

למה?

היו"ר דוד ביטן:

אני החלטתי בגלל העומס, לדחות. הרי מה אנחנו מדברים כולה? על יום אחד.
דחיתי את זה חודש. לא צריך להגזים. צריך להיות הוגנים. מי בעד ההצעה?

אחמד טיבי (הרשימה המשותפת):

ביקשתי לדבר.

היו"ר דוד ביטן:

אוסאמה לא מדבר בשבילך?

אחמד טיבי (הרשימה המשותפת):

אנחנו משלימים אחד את השני. אדוני היושב-ראש, אין ספק שמבחינת המהות, מדובר
בחוק רע, מבחינת האוכלוסייה הערבית ומבחינת אנשים אחרים גם באוכלוסייה
היהודית. מדובר בחוק שמקל על הריסות, ומגדיל את הקנסות, והנטל על האזרח
שלעתים נאלץ לבנות ללא היתר, כי אין תוכניות מתאר, אין הרחבת שטחי שיפוט,
למרות שהוא היה מעדיף לבנות עם היתר, ולכן אנחנו מתנגדים לחוק. התנגדנו
לחוק, הצגנו המון הסתייגויות. חברי אוסאמה סעדי ועבדאללה אבו מערוף עשו
עבודה מצוינת בוועדה כנציגי הרשימה המשותפת, ואתם בגלל העומס, בגלל הלחץ,
בגלל הידברות, הסכמתם לדחות את זה ולא לעשות הצבעה ביום האחרון – אתה
החלטת.

היו"ר דוד ביטן:

כן.

אחמד טיבי (הרשימה המשותפת):

אני לא מבין מה הבהילות בפגרה. אני הרבה זמן בכנסת. לא מבין מה הבהילות.

היו"ר דוד ביטן:

האמת שרצינו לראות את כולם...

אחמד טיבי (הרשימה המשותפת):

אז יש תאגיד – תביא את התאגיד...

היות שאין בחירות, לפני שבוע, ואמרתי לך, חבר הכנסת ביטן, אז אפשר להמתין,
כי קמיניץ אמר לנו – למה אתה רוצה את זה עכשיו? הוא אמר: אני לא יודע מי
יהיה בשלטון. לנו הוא אמר את זה.

היו"ר דוד ביטן:

לא אמר את זה. הסיבות שלו הן אחרות.

אחמד טיבי (הרשימה המשותפת):

אתה מכחיש את הכול. אנחנו שמענו. זאת האוזן שלי, לא שלך.

היו"ר דוד ביטן:

לא אמר את זה. המשנה ליועץ המשפטי לא יגיד דבר כזה.

דוד אמסלם (הליכוד):

קמיניץ פקיד. עזוב אותו. אל תכניס אותו לעניין.

אחמד טיבי (הרשימה המשותפת):

לא, הוא אמר שנתניהו יישאר ראש ממשלה, אבל הוא לא יודע מי השרים.

היו"ר דוד ביטן:

אני דווקא הולך אתכם, כי אם יהיו בחירות, אולי תרדו מ-13 מנדטים לפחות, ואז
לא תוכלו?

אחמד טיבי (הרשימה המשותפת):

אנחנו רוצים בחירות. אבל עכשיו, אחרי שגדעון סער חזר, אני מתחיל לחשוד
שאולי יש בחירות בכל זאת... יש לו חושים. הוא מריח טוב, הסער הזה...

היו"ר דוד ביטן:

חשבתי שהחושים הם שלך.

אחמד טיבי (הרשימה המשותפת):

גם שלי.

היו"ר דוד ביטן:

מה, אתה צריך את גדעון סער בשביל זה? רבותיי, מי בעד- - -

אחמד טיבי (הרשימה המשותפת):

לכן אני מבקש ממך – אולי בכל זאת תסכים לא לערוך את ההצבעה היום?

היו"ר דוד ביטן:

בבקשה, עבדאללה. אני נותן לכם כי שניכם צריכים לעשות רוטציה – מבחינתי זה
אחד שמדבר, חצי-חצי.

עבדאללה אבו מערוף (הרשימה המשותפת):

מתי?

היו"ר דוד ביטן:

לא יודע מתי הרוטציה.

עבדאללה אבו מערוף (הרשימה המשותפת):

מתי תגיד? אתה יושב-ראש הקואליציה.

היו"ר דוד ביטן:

לא יודע. מבחינתי, אל תעשו רוטציה. אני אוהב אתכם. תגיד לי, מותר לבטל הסכם
רוטציה בכנסת בהצבעה?

דוד אמסלם (הליכוד):

אחמד, לא תהיה רוטציה, אחמד. אני מודיע לך.

עבדאללה אבו מערוף (הרשימה המשותפת):

כמה חברי כנסת יש בישראל, ביטן?

היו"ר דוד ביטן:

120.

עבדאללה אבו מערוף (הרשימה המשותפת):

לא 121? אני שואל. אני חושב שהוא 121. הוא לא הבין. אז ככה, כיושב-ראש
הקואליציה, שאלה. תן לו לחשוב, אחמד.

היו"ר דוד ביטן:

אנחנו נגדיל את העסק הזה, נכניס לליכוד 2, ולכם נשאיר.

עבדאללה אבו מערוף (הרשימה המשותפת):

כפילות מקומות, כן?

היו"ר דוד ביטן:

רק שכחלון יסכים...

עבדאללה אבו מערוף (הרשימה המשותפת):

היות שאתה יושב-ראש הקואליציה, ו היושב-ראש, מנהל את הישיבה עכשיו, ואתה
יושב-ראש הקואליציה, אם תוכל לומר לי, מה מידת המעורבות של עמותת רגבים
והבית היהודי בחקיקת החוק הזה?

היו"ר דוד ביטן:

לא יודע. לא ישבתי- - -

אמיר אוחנה (הליכוד):

מה, זה תנועות לא חוקיות?

אחמד טיבי (הרשימה המשותפת):

הבית היהודי מנהל את הממשלה.

אמיר אוחנה (הליכוד):

הבית היהודי הוא חלק מהקואליציה.

היו"ר דוד ביטן:

קודם כל, אתם פוגעים ביושב-ראש הוועדה, כי יושב-ראש הוועדה עבד על זה
חודשיים וחצי. אני לא ישבתי בישיבות, אז אני לא יכול לענות לכם בעניין הזה.

מי בעד ההצעה של הממשלה, לפטור מחובת הנחה לקריאה שנייה ושלישית – ירים את
ידו.

הצבעה

בעד הבקשה – 4

נגד – 2

נמנעים – אין

בקשת הממשלה להקדמת הדיון בהצעת חוק התכנון והבנייה (תיקון מס' 109),
התשע"ז-2017 (מ/1074), לפני הקריאה השנייה והשלישית, נתקבלה.

היו"ר דוד ביטן:

בעד – 4.

תודה רבה, הישיבה נעולה.

הישיבה ננעלה בשעה 09:55.
