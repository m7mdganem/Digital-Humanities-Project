הכנסת השש-עשרה נוסח לא מתוקן

מושב שלישי

פרוטוקול מס' 233

מישיבת ועדת הכנסת

יום שלישי, ח' באייר התשס"ה (17.5.2005), שעה 9:30

סדר היום:

1. המלצה לחילופין בראשות ועדת החינוך, התרבות והספורט – פניית יושב-ראש
סיעת שינוי.

2. בקשת חבר הכנסת חיים כץ להקדמת הדיון בהצעת חוק הגנת השכר (תיקון – דמי
טיפול מקצועי-ארגוני מירבי), התשס"ה-2005 (פ/3532), לפני הקריאה הטרומית.

נכחו:

חברי הוועדה: היו"ר רוני בר-און – היו"ר

יולי אדלשטיין

דניאל בנלולו

מיכאל גורלובסקי

זהבה גלאון

צבי הנדל

רשף חן

איתן כבל

גדעון סער

אברהם פורז

מאיר פרוש

קולט אביטל

גאלב מג'אדלה

מוזמנים: חבר הכנסת חיים כץ

אריאלה קלעי – נציגת משרד המשפטים במזכירות הממשלה

מזכיר הכנסת אריה האן

סגן מזכיר הכנסת דוד לב

גאולה רזיאל – מנהל לשכת מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

רשמה: תמר שפנייר

המלצה לחילופין בראשות ועדת החינוך, התרבות והספורט – פניית יושב-ראש סיעת
שינוי

היו"ר רוני בר-און:

אני מתכבד לפתוח ישיבת ועדת הכנסת, ישיבה מספר 233. על סדר היום שלנו מספר
עניינים. אין ערעורים. העניין השני הוא דיון ובחירה ולהמליץ בפני ועדת
החינוך, התרבות והספורט על מינוי יושב ראש חדש לוועדה. קיבלתי את פניית
יושב ראש סיעת שינוי בכנסת, חבר הכנסת רשף חן. עניין הפנייה שהוא מבקש, כי
ועדת הכנסת תמליץ למליאת ועדת החינוך, התרבות והספורט לבחור בחבר הכנסת
אברהם פורז כיושב-ראש הוועדה במקום חברת הכנסת מלי פולישוק-בלוך. אתמול
הודעתי במליאה כי חבר הכנסת פורז הוא חבר הוועדה במקום חברת הכנסת בלוך,
והריני מציע לכם בזה לקבל החלטה לפיה אנחנו ממליצים לוועדת החינוך, התרבות
והספורט, בהתאם להוראות סעיף 10א לתקנון הכנסת לבחור באברהם פורז כיושב ראש
הוועדה.

הצעות אחרות – אין. כולם בעד, אין נגד, אין נמנעים.

אברהם פורז:

לא השתתפתי בהצבעה.

היו"ר רוני בר-און:

גם לא יכולת לשנות את תוצאותיה. אני קובע פה אחד כי מחליטה ועדת הכנסת
להמליץ בפני מליאת ועדת החינוך, התרבות והספורט למנות את חבר הכנסת אברהם
פורז ליושב ראש הוועדה. אנחנו נתאם מועד לטקס בוועדה.

אברהם פורז:

זה כבר נקבע - ביום שני בשבוע הבא. תודה על החברים שהביעו תמיכה.

צבי הנדל:

אנחנו מפחדים שתחזור לממשלה, ונצטרך אותך.

היו"ר רוני בר-און:

אנחנו מאחלים לך שתמלא את המשימה לתפארת מדינת ישראל.

כחבר בכיר בוועדה אני מציע שהוועדה תסיים את מינוי ממלא מקום למהלך השבוע
הזה – כי חברת הכנסת מלי פולישוק-בלוך איננה עוד חברת הוועדה.

אברהם פורז:

אז אולי אני אהיה ממלא מקום עד יום שני הבא.

רשף חן:

אי אפשר, היושב-ראש ממנה את ממלא המקום.

היו"ר רוני בר-און:

בלי סמכויות סטטוטוריות של יושב-ראש ועדה, הוא לא יכול למנות מישהו אד-הוק,
אבל בישיבות הוועדה אפשר למנות מנהל לאותה ישיבה, ואין בעיה שאתה תעשה זאת,
חבר הכנסת פורז.

ארבל אסטרחן:

הפתרון הוא שעד יום שני לא יהיו ישיבות של הוועדה.

אברהם פורז:

הדרך למנות ממלא מקום בוועדה היא בדיוק כמו שממנים יושב ראש.

היו"ר רוני בר-און:

אז שוועדת החינוך תוגיע את ראשה בעניין הזה.

בקשת חבר הכנסת חיים כץ להקדמת הדיון בהצעת חוק הגנת השכר (תיקון – דמי
טיפול מקצועי-ארגוני מירבי), התשס"ה-2005

היו"ר רוני בר-און:

אנחנו עוברים לבקשת חבר הכנסת חיים כץ לפטור מחובת הנחה הצעת חוק הגנת
השכר, פ/3525 שהונחה אתמול על שולחן הכנסת. הממשלה מתנגדת למתן הפטור מחובת
הנחה. אין לה עמדה לגבי החוק, נאמר לי על ידי אריאלה קלעי ששחררתי אותה
מהצורך לומר זאת. למה המהירות?

חיים כץ:

החוק הזה עדיין לא הוחל בפועל. בית נבחרי ההסתדרות אישר העלאה של הסכומים.
האוצר פרסם העלאות של 30%.

אני אסביר על מה אני מדבר: יש שני סוגי מסים בהסתדרות. דמי חבר – שהם היו
94 שקלים, והיה דמי טיפול או מס ארגון שהיו 73 שקלים. מזה שלוש או ארבע
שנים המסים לא הועלו. מזה 3-4 שנים אין הסכמי שכר, להוציא חתימה על עידוד
הצמיחה במשק שהוריד שכר לעובדים, לא הועלו מסים. המסים האלה צמודים לפעם
וחצי השכר הממוצע במשק. לפני כחודשיים החליטו בבית נבחרי ההסתדרות להעלות
את המסים. להעלות את דמי החבר ב-20%, גם את התקרה וגם המסים. את דמי החבר
להעלות ב-20%, אני לא מלין על זה. מי שרוצה להיות חבר ולשלם 113 לחודש, או
1,356 שקלים לשנה בשביל להיות חבר במועדון האקסקלוסיבי של ההסתדרות –
שישלם. אבל מי שלא רוצה להיות חבר ומשלם דמי טיפול או מס ארגון – 73 שקלים
– העלו לו את זה לפי הודעת מדינת ישראל ב-30%, מ-73 שקלים ל-95 שקלים.

היו"ר רוני בר-און:

הצעת החוק שלך נועדה לתקן את זה.

חיים כץ:

רק את דמי הטיפול. לא נוגע בדמי חבר.

איתן כבל:

אדוני היושב ראש, אני לא רוצה להיכנס למהות הנושא, אולי אני עלול להסכים
אפילו. זאת לא הנקודה. הנושא של בקשה לפטור מחובת הנחה, אם ממש לא עושים
ברגע זה – אתה לא יכול. כך קרה לא פעם כשהגעתי לוועדה וביקשתי פטור מחובת
הנחה ונדחיתי, ובחלק מהמקרים בצדק.

היו"ר רוני בר-און:

לא, בחלק מהמקרים גם נענית.

איתן כבל:

אמרתי. כשלא, זה היה בצדק. במקרה הזה צריכה להיקבע עמדת ממשלה. אין שום
סיבה בעולם שפתאום יהיה פטור מחובת הנחה.

רשף חן:

אני מתפלא קצת על דבריו של חברי הטוב, איתן כבל. שמענו כרגע שיש החלטה ולפי
מה שנאמר לי כרגע, ההחלטה הזאת נכנסת לתוקף ומתחילים לגבות כסף בעוד חודש.
אם מישהו חושב שההחלטה לא בסדר – ואני חושב שהיא לחלוטין לא בסדר. כפי שאמר
חבר הכנסת כץ, זכותו של ארגון מקצועי לגבות כמה כסף שהוא רוצה, בשביל זה יש
לו בית הנבחרים שלו. הגבייה שאנחנו מדברים עליה היא לא מתוך החלטת החברים
בארגון, אלא גביה שנובעת מתוך החלטה של בית הנבחרים הזה, שקבע בחוק שיגבו
את הכסף. הוא הסמיך את ארגון העובדים, הוא חשב שאפשר לסמוך עליו, שלא ינצל
את כוחו לרעה. על פניו נראה שיש פה ניצול לרעה של כוח. אני לא יודע
שהמחירים במדינת ישראל עלו ב-30% ב-3 השנים האחרונות.

היו"ר רוני בר-און:

חוץ משכר חברי הכנסת.

רשף חן:

אני לא יודע שהשכר במשק הישראלי עלה ב-30% ב-3 השנים האחרונות. נראה לי שיש
פה מעשה חמור מאוד ואם לא נתערב בדחיפות, עכשיו ונפסיק אותו, יהיה עוול
גדול לאזרחי מדינת ישראל.

מיכאל גורלובסקי:

החוק מצוין. הוא עושה תיקון במצב הארכאי הסובייטי בחוק הזה. החוק הזה ראוי
להעביר אותו כמה שיותר דחוף.

היו"ר רוני בר-און:

תודה רבה. לפני ההצבעה – בפתח הדיון שכחתי להביע בפני חבר הכנסת חיים כץ
באופן פורמלי תנחומי הוועדה, כל אחד עשה זאת בנפרד, על מותה של אמו. חלק
מאתנו השתתף בהלוויה, חלק ביקר. אנחנו יודעים מה גדול האובדן. המקום ינחם
אותך בתוך שאר אבלי ציון וירושלים ולא תוסיף לדאבה עוד.

אנחנו עוברים להצבעה. מי בעד מתן פטור מחובת הנחה לחוק?

הצבעה

בעד - 9

נגד - 3

נמנע – 1

היו"ר רוני בר-און:

ברוב של 9 כנגד 3, נמנע – 1, אנחנו קובעים שניתן פטור מחובת הנחה לחוק
ומאחלים הצלחה במהלך החקיקה. תודה, הישיבה נעולה.

הישיבה ננעלה בשעה 9:50.
