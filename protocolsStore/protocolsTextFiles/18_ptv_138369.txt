הכנסת השמונה עשרה נוסח לא מתוקן

מושב ראשון

פרוטוקול מס' 2

מישיבת ועדת הכנסת

מיום שלישי, י"א באייר התשס"ט (5 במאי, 2009) בשעה 17:30

סדר היום:

הצעת חוק הכנסת (מספר הסגנים ליו"ר הכנסת בתקופת כהונתה של הכנסת ה- 18),
מטעם ועדת הכנסת – הכנה לקריאה שניה ושלישית

נכחו:

חברי הוועדה:

יריב לוין – היו"ר

רוחמה אברהם

רחל אדאטו

דני דנון

אחמד טיבי

רוברט טיבאיב

אברהם מיכאלי

ציון פיניאן

מוזמנים:

אייל יינון – מזכיר הכנסת

ייעוץ משפטי: ארבל אסטרחן

מנהלת הוועדה: אתי בן יוסף

רשמת פרלמנטרית: לאה קיקיון

 

הצעת חוק הכנסת (מספר הסגנים ליו"ר הכנסת בתקופת כהונתה של הכנסת ה- 18),

מטעם ועדת הכנסת – הכנה לקריאה שניה ושלישית

היו"ר יריב לוין:

שלום לכולם, אני פותח את הישיבה. נושא אחד על סדר היום – הצעת חוק הכנסת
(מספר הסגנים ליו"ר הכנסת בתקופת כהונתה של הכנסת ה- 18), מטעם ועדת הכנסת
– הכנה לקריאה שניה ושלישית. אני מסב את תשומת לבכם שמוצע להוסיף סעיף
נוסף, סעיף 2 – שקובע שתחילתו של החוק תהיה ביום קבלתו - על מנת שאפשר יהיה
מחר לבצע את המינויים. סעיף 1 לא השתנה.

רוחמה אברהם:

אפשר לראות את זה כתוב?

ארבל אסטרחן:

בבקשה.

היו"ר יריב לוין:

סעיף 1 לא השתנה.

רוחמה אברהם:

אם הוספנו את סעיף 2 לגבי התחולה האם לא צריך לציין שהחוק יפוג עם פיזור
הכנסת?

ארבל אסטרחן:

תראי את כותרת השוליים. זה מספיק.

רוחמה אברהם:

זה מספיק?

ארבל אסטרחן:

כן.

היו"ר יריב לוין:

החוק בתוקף רק בתקופת כהונתה של הכנסת ה-18.

אם אין מי שרוצה להעיר – נעבור להצבעה. מי בעד? 8 בעד. מי נגד? נמנעים?

אני קובע שההצעה מועברת לקריאה שניה ושלישית. אני מודה לכם, הישיבה נעולה.

הישיבה ננעלה בשעה 17:40
