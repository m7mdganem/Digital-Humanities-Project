פרוטוקולים/ועדת הכנסת/7949

ירושלים, ב' באדר, תשס"ד

24 בפברואר, 2004

הכנסת השש-עשרה נוסח לא מתוקן

מושב שני

פרוטוקול מס' 104

מישיבת ועדת הכנסת

יום שלישי, כ"ה בשבט התשס"ד (17 בפברואר 2004), שעה: 10:00

סדר היום: ערעורים על החלטת יושב-ראש הכנסת והסגנים

שלא לאשר דחיפות הצעות לסדר היום

נכחו:

חברי הוועדה: היו"ר - רוני בר-און

מוחמד ברכה

אליעזר (צ'יטה) כהן

אופיר פינס-פז

מאיר פרוש

עמרי שרון

מזכיר הכנסת, אריה האן

מנהלת לשכת מזכיר הכנסת, גאולה רזיאל

מוזמנים:

יועצת משפטית: ארבל אסטרחן

מנהלת הוועדה: אתי בן-יוסף

קצרנית: דרורה רשף

ערעורים על החלטת יושב-ראש הכנסת והסגנים שלא לאשר דחיפות הצעות לסדר היום

היו"ר רוני בר-און:

בוקר טוב. אני פותח את ישיבת ועדת הכנסת מס' 104. על סדר היום: ערעורים על
החלטת יושב-ראש הכנסת והסגנים שלא לאשר דחיפות הצעות לסדר היום.

יש לנו שלושה ערעורים, כולם באותו נושא: ערעורו של חבר הכנסת אופיר פינס-פז
בנושא: "רעידת האדמה בישראל", ערעורה של חברת הכנסת מלי פולישוק בלוך
בנושא: "רעידת האדמה שפקדה את הארץ" וערעורה של חברת הכנסת נעמי בלומנטל
בנושא: "רעידת אדמה איננה מסוכנת לבני אדם אלא דרך מבנים".

כך או אך, אלה שלושה נושאים שעניינם. בבקשה, אופיר, אני מבין שאתה טוען גם
בשם החברות פולישוק-בלוך ובלומנטל.

אופיר פינס-פז:

נעמי אני לא יודע, אבל לגבי מלי, היא אמרה לי שהיא לא תוכל להגיע, היא בתל
אביב.

היו"ר רוני בר-און:

השאלה היא אם אתה, באופן אישי, לא מסתפק בעובדה שהתקיים פה דיון בעניין,
בוועדת הפנים של הכנסת.

אופיר פינס-פז:

זה בדיוק העניין. תראו, ברוך השם, רעידת האדמה הזאת נסתיימה בלי נפגעים
בנפש. זה עלול היה להסתיים אחרת. וחשבתי שנכון שכן יהיה דיון במליאה, עם
השר הממונה, לשמוע מה התוכנית הממשלתית וכדומה. בינתיים, בוועדת הפנים,
הזדרזו לקיים דיון - שאמרו לי, אגב, שהיה דיון לא רע בכלל - אבל אני באמת
חושב, שעם כל הכבוד, הפרוצדורה צריכה להיות - אני מציע לכנסת להקפיד על
כללי העבודה שלה. הדיון המרכזי צריך להתקיים במליאה, המשכו צריך להימשך
בוועדה.

היו"ר רוני בר-און:

אני לא בטוח. דווקא זה דיון יותר מקצועי, עם אנשי מקצוע שיכולים להופיע
בוועדה ולא במליאה.

אופיר פינס-פז:

אני חושב שהדיון במליאה הוא הדיון שצריך לפתוח את הדיון בכנסת. וזה שיושב
ראש ועדה הזדרז לקיים דיון מהר בוועדה - שאנחנו מכירים את התופעה הזאת -
אני לא חושב שאנחנו צריכים לגבות אותה. אני חושב שהנשיאות צריכה קודם כל
לאשר.

היו"ר רוני בר-און:

טוב, תודה רבה. אתה עומד על הערעור.

תודה רבה לסגן היושב ראש, נציג הנשיאות, חבר הכנסת ברכה. בבקשה.

מוחמד ברכה:

ראשית, לפני כמה שבועות עמד על סדר היום הנושא של רעידת האדמה באיראן.

היו"ר רוני בר-און:

לא, זה בסדר. זה לא מפריע לנו, רעידת האדמה באיראן.

מוחמד ברכה:

רגע. זה מפריע לנו. השר איתם עמד על הבמה וסקר בדקות ארוכות את ההיערכות של
משרדו לאפשרות של רעידת אדמה במדינת ישראל. הוא התייחס לזה והתמקד בעניין
הזה.

אבל, לא בגלל הסיבה הזאת הנשיאות לא קיבלה את הבקשה של החברים, שהיא נכבדה
וחשובה, אלא דווקא בגלל הדיון שהיה אתמול בוועדת הפנים, ובמקרה הטוב ביותר
הדיון הזה, שיהיה במליאה, ירד אחר כך לוועדת הפנים כדי ללבן אותו, אבל לא
רק זה, אדוני היושב ראש, אלא ביום רביעי תהיה גם שאילתה בעל פה בנושא הזה
והשר איתם יעמוד מול הכנסת כדי להסביר ולסקור את היערכות המשרד שלו לאפשרות
של רעידה נוספת.

לכן, גם היה דיון מוקדם עוד לפני רעידת האדמה, גם היה דיון בוועדה והנושא
הזה יועלה מחר במליאת הכנסת.

היו"ר רוני בר-און:

מספיק לך, אופיר?

אופיר פינס-פז:

אני אומר עוד פעם, תראו - - -

היו"ר רוני בר-און:

שמע, בכל זאת הם קיבלו שישה נושאים, 27 דוברים. אי אפשר בלי סוף.

אופיר פינס-פז:

אין לי טענות. אני לא חושב שצריך לעודד מה שנעשה בוועדה.

היו"ר רוני בר-און:

אתה עומד על הערעור, אופיר?

מוחמד ברכה:

אני מציע לך לא לעמוד עליו.

אליעזר כהן:

הנושא עולה במליאה?

מוחמד ברכה:

עולה מחר במליאה. שאילתה בעל פה, שזה הרבה יותר - - -

היו"ר רוני בר-און:

אופיר, אם הערעור שלך מתקבל, זה עוד תשעה דוברים באותו יום. זה פשוט סיוט.

מוחמד ברכה:

זה לא רק טכני.

קריאה:

וזה בסוף סדר היום.

היו"ר רוני בר-און:

זה סיוט. מה, תשעה אנשים ידברו על הדבר הזה? מה יש לתשעה אנשים לחדש בעניין
הזה? אני באמת קורא לך, קצת - - -

אופיר פינס-פז:

אם אתם לוחצים.

היו"ר רוני בר-און:

תודה רבה, מוחק את הערעור, הישיבה נעולה.

מאיר פרוש:

רגע, רגע. אני רוצה לומר משהו, דקה.

היו"ר רוני בר-און:

כן, בבקשה. דקה.

מאיר פרוש:

אני רק רוצה לומר שאני מחזק את הגישה של אופיר - בדרך כלל לא, אבל אני מחזק
את הגישה שלו - כי יבוא הקורא ביום מן הימים וישמע: הייתה רעידת אדמה. מה
הכנסת עשתה? בוועדה פנימית שם מישהו דיבר, בשאילתה בעל פה מישהו דיבר - - -

היו"ר רוני בר-און:

ועדת פנים. לא ועדה פנימית.

מאיר פרוש:

אני חושב שסדר הדברים צריך להיות כמו שאופיר אומר. קרה משהו במדינת ישראל,
הכנסת מתייחסת לכך. אני בעד שהכנסת תדון בזה. זה שתשעה דוברים וזה יהיה
בסוף סדר היום - חברי כנסת שרוצים לפעול, יהיו פה. יפעלו. אני לא רוצה לתת
פרס למי - - -

אופיר פינס-פז:

עמרי יחליט.

היו"ר רוני בר-און:

עזוב, הוא לא היה פה בדיון. בואו נגמור. תודה רבה, הישיבה נעולה.

הישיבה ננעלה בשעה: 10:15.
