הכנסת התשע-עשרה

נוסח לא מתוקן

מושב שני

פרוטוקול מס' 66

מישיבת ועדת הכנסת

יום שני, י' באדר א התשע"ד (10 בפברואר 2014), שעה 9:30

סדר היום:

1. בקשת יושב-ראש הכנסת לאשר לראש ממשלת בריטניה לנאום במליאת הכנסת ביום
רביעי, י"ט באדר א' התשע"ד, 19.2.2014

2. קביעת הרכב הוועדה המשותפת של ועדת העלייה, הקליטה והתפוצות וועדת החוץ
והביטחון לדיון בהצעה לסדר בנושא: מו"מ תוך היעדר התייחסות למאבק הפליטים
היהודים יוצאי ארצות ערב להכרה ולפיצויים – של חבר הכנסת נסים זאב (2169)

3. קביעת ועדה לדיון בהצעה לסדר-היום בנושא: הפגנות המסתננים ומבקשי המקלט
בישראל

4. קביעת ועדה לדיון בהצעה לסדר-היום בנושא: האם התחייבה המדינה לאפיפיור
או לוותיקן למחווה טרם ביקורו הצפוי?

5. בקשת הממשלה להקדמת דיון בהצעת חוק לימוד חובה (תיקון מס' 16),
התשע"ד-2014

6. בקשת הממשלה להקדמת דיון בהצעת חוק הפיקוח האלקטרוני על משוחררים בערובה
ומשוחררים על-תנאי ממאסר (הוראת שעה) (תיקון מס' 4), התשע"ד-2014

7. בקשת הממשלה להקדמת דיון בהצעת חוק הפחתת הגירעון והגבלת ההוצאה
התקציבית (תיקון מס' 14), התשע"ד-2014

נכחו:

חברי הוועדה:

יריב לוין – מ"מ היו"ר

דב ליפמן

אברהם מיכאלי

אורי מקלב

משה זלמן פייגלין

יפעת קריב

דוד רותם

מאיר שטרית

נסים זאב

איתן כבל

מוזמנים:

מזכירת הכנסת ירדנה מלר-הורוביץ

  -------------------------------------------------------------------------
  יוגב גרדוס     –   אגף תקציבים, משרד האוצר
  -------------- --- ------------------------------------------------------
  יואל הדר       –   המשרד לביטחון פנים

  לירן שפיגל     –   משרד החינוך

  דנה גורדון     –   מנהלת ועדת העלייה, הקליטה והתפוצות
  שושני              
  -------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן-יוסף

רישום פרלמנטרי:

אור שושני

1. בקשת יושב-ראש הכנסת לאשר לראש ממשלת בריטניה לנאום במליאת הכנסת ביום
רביעי, י"ט באדר א' התשע"ד, 19.2.2014

היו"ר יריב לוין:

רבותיי, אני פותח את הדיון. הנושא הראשון: בקשת יושב-ראש הכנסת לאשר לראש
ממשלת בריטניה לנאום במליאת הכנסת ביום רביעי, י"ט באדר א' התשע"ד,
19.2.2014, בשפתו, אנגלית. ירדנה, בבקשה.

מזכירת הכנסת ירדנה מלר-הורוביץ:

בוקר טוב. אכן זו בקשתו של יושב-ראש הכנסת. אנחנו התבשרנו שראש ממשלת
בריטניה מגיע לארץ ומכבד אותנו בביקורו. האישור הוא שיוכל לשאת את נאומו
במליאה בשפתו.

היו"ר יריב לוין:

מאה אחוז. מי בעד?

הצבעה

בעד אישור הבקשה – פה אחד

הבקשה אושרה.

היו"ר יריב לוין:

הבקשה אושרה פה אחד.

2. קביעת הרכב הוועדה המשותפת של ועדת העלייה, הקליטה והתפוצות וועדת החוץ
והביטחון לדיון בהצעה לסדר בנושא: מו"מ תוך היעדר התייחסות למאבק הפליטים
היהודים יוצאי ארצות ערב להכרה ולפיצויים – של חבר הכנסת נסים זאב (2169)

היו"ר יריב לוין:

אני עובר לנושא השני, של נסים זאב: קביעת הרכב הוועדה המשותפת של ועדת
העלייה, הקליטה והתפוצות וועדת החוץ והביטחון לדיון בהצעה לסדר בנושא: מו"מ
תוך היעדר התייחסות למאבק הפליטים היהודים יוצאי ארצות ערב להכרה
ולפיצויים, הצעה מספר 2169.

קודם כול, אני מציע, נסים, שאנחנו נאשר את ההרכב, אבל אני אומר לך שאני
רוצה לקבל מכתב מהוועדות לפני שאנחנו נקריא את הדבר הזה במליאה. קח בחשבון
שברשימה שנתת מלכתחילה מופיעים ממלאי מקום, והם לא יכולים להיות.

נסים זאב:

זו הייתה טעות שלי, וזה תוקן.

היו"ר יריב לוין:

אז אני רוצה להבין, ההרכב הוא כזה: מטעם ועדת העלייה והקליטה והתפוצות –
נסים זאב, שישמש כיושב-ראש הוועדה, יואל רזבוזוב ורובי ריבלין, ומטעם ועדת
החוץ והביטחון מי יהיה?

נסים זאב:

איתן כבל.

אתי בן-יוסף:

הוא אמר לך?

נסים זאב:

כן, איתן כבל אישר לי בפה, על דעתו של לטקו.

היו"ר יריב לוין:

איתן כבל ומי עוד?

נסים זאב:

במקום יוני, החבר שלו יוגב, ורונן הופמן.

היו"ר יריב לוין:

בסדר.

נסים זאב:

לטקו הציע לי או מופז או כבל. את מופז הוא לא תפס, וכבל אישר לי – אני
מודיע את זה לפרוטוקול.

היו"ר יריב לוין:

אני רוצה לסכם שני דברים כדי שהדברים יהיו ברורים. אחד, אנחנו צריכים אישור
בכתב מוועדת החוץ והביטחון לגבי שלושת השמות. ואז, ברגע שזה יהיה, אני אוכל
להקריא את זה. דבר שני, נסים, אני אומר כאן לפרוטוקול את מה שאני מבין
שסוכם בינך לבין יואל רזבוזוב, שדיבר איתי על העניין הזה: הוועדה הזאת היא
כמובן לא ועדה מתמדת, היא לא תעבוד במשך זמן, אלא היא נועדה לדון ספציפית
בהצעה המסוימת הזאת לסדר היום.

נסים זאב:

פעמיים בשנה.

היו"ר יריב לוין:

לא, לא פעמיים בשנה.

נסים זאב:

או פעם בשנה.

היו"ר יריב לוין:

לא, לא, לא, זה לא יהיה פעם בשנה, זו לא ועדה מתמדת, היא לא מתחרה בוועדת
העלייה והקליטה. אתה דן בהצעה לסדר בישיבה אחת או שתיים, וזהו, אין יותר.
אתה מקיים על זה הצבעה ובזה זה נגמר. זו לא ועדה שכל שנה תתכנס לדיון.

נסים זאב:

לא, לא, זו לא שדולה, בוודאי.

היו"ר יריב לוין:

היא לא ממשיכה. מדובר בוועדה שתתכנס לשתיים או שלוש ישיבות על ההצעה לסדר
במשך פרק הזמן של המושב הזה, ובזה זה נגמר.

נסים זאב:

הישיבה תתחיל מהמושב הבא.

היו"ר יריב לוין:

מאה אחוז. אז בוא נגיד שזה יהיה עד סוף מושב הקיץ ובזה זה נגמר, אין מעבר
לזה. נסים, אני אומר: זה המנדט שמקבלת הוועדה – לקיים שתיים-שלוש ישיבות עד
סוף מושב הקיץ לנושא הזה בלבד ולא שום דבר מעבר לזה, ואחרי מושב הקיץ
הפעולה שלה מסתיימת. רבותיי, מי בעד לאשר את ההצעה כפי שהקראתי כאן?

הצבעה

בעד אישור ההצעה על כל מרכיביה כפי שנקבעו בדיון – פה אחד

ההצעה אושרה.

היו"ר יריב לוין:

פה אחד. ההצעה אושרה על כל מרכיביה: מועד סיום העבודה שלה, מגבלות פעולתה,
ואישור ההרכב על ידי הוועדות הרלוונטיות. תודה.

3. קביעת ועדה לדיון בהצעה לסדר-היום בנושא: הפגנות המסתננים ומבקשי המקלט
בישראל

היו"ר יריב לוין:

אני עובר לנושא הבא, קביעת ועדה לדיון בהצעה לסדר-היום בנושא: הפגנות
המסתננים ומבקשי המקלט בישראל, של חברי הכנסת אליהו ישי, דב חנין, תמר
זנדברג, איילת שקד וישראל אייכלר. הייתה הצעה להעביר לוועדה המיוחדת לבעיית
העובדים הזרים או לוועדת הפנים והגנת הסביבה, אבל חבר הכנסת ישי ביקש
שהדיון יתקיים בוועדת הפנים והגנת הסביבה, וכך לטעמי צריך להיות, אין בכלל
שאלה. מי בעד להעביר לפנים והגנת הסביבה?

הצבעה

בעד העברת הנושא לוועדת הפנים – פה אחד

ההצעה להעביר את הנושא לוועדת הפנים אושרה.

היו"ר יריב לוין:

בעד – שישה, אין נגד ואין נמנעים. אושר.

4. קביעת ועדה לדיון בהצעה לסדר-היום בנושא: האם התחייבה המדינה לאפיפיור
או לוותיקן למחווה טרם ביקורו הצפוי?

היו"ר יריב לוין:

אני עובר לנושא הבא, הצעה לסדר-היום בנושא: האם התחייבה המדינה לאפיפיור או
לוותיקן למחווה טרם ביקורו הצפוי? – הצעת חבר הכנסת נסים זאב. אני חושב שזה
צריך ללכת לחוץ וביטחון, נכון, נסים?

נסים זאב:

זה מה שאני הצעתי.

היו"ר יריב לוין:

מאה אחוז. מי בעד להעביר לחוץ וביטחון?

הצבעה

בעד העברת הנושא לוועדת החוץ והביטחון – פה אחד

ההצעה להעביר את הנושא לוועדת החוץ והביטחון אושרה.

היו"ר יריב לוין:

פה אחד.

5. בקשת הממשלה להקדמת דיון בהצעת חוק לימוד חובה (תיקון מס' 16),
התשע"ד-2014

היו"ר יריב לוין:

אני עובר לנושא הבא: בקשות הממשלה להקדמת דיון בהצעות החוק הבאות... יש לנו
כבר פורום?

אתי בן-יוסף:

יש.

היו"ר יריב לוין:

הנושא הראשון: הצעת חוק לימוד חובה (תיקון מס' 16), התשע"ד-2014, (מ/842).
מי מציג את זה מטעם משרד החינוך?

לירן שפיגל:

בוקר טוב, אני לירן שפיגל, ממשרד החינוך. תיקון 16 לחוק לימוד חובה קובע
שחוק לימוד חובה יחול על גילאים 3 ו-4. ההחלה של החובה הזאת נקבעה בשני
צווים של שר החינוך, והיא לא הוחלה בכל הארץ. התיקון האחרון לאותו תיקון,
קבע שתושלם החובה עד תשע"ה. כעת אנחנו מבקשים לדחות את היישום של החובה
בשנה אחת נוספת, עד לתחילת שנת הלימודים תשע"ו, כדי לאפשר לרשויות המקומיות
להשלים את ההיערכות הן מבחינת בינוי כיתות גן, גיוס קציני ביקור סדיר,
ובחינת חיוב ההורים לרשום את הילדים שלהם לגן לימוד חובה.

אני רוצה לחדד: יש החלטת ממשלה, החלטת טרכטנברג, שקובעת שיינתן חינוך חינם
בכל הארץ. ההחלטה הזאת נשארת בתוקף – תלמידים ימשיכו לקבל חינוך חינם בגני
הילדים ברשויות המקומיות. מה שאנחנו מבקשים לדחות לצורך היערכות, זה רק את
החובה ולא את החינם. החינם ימשיך להינתן.

היו"ר יריב לוין:

למה זה דחוף?

לירן שפיגל:

כרגע הרשויות המקומיות כבר נערכות לשנת הלימודים הבאה. הן עכשיו סיימו את
תקופת הרישום, תכף יש תקופת - - -

היו"ר יריב לוין:

למה זה דחוף ברמה של שבוע? מה היה קורה אם זה היה נדחה לשבוע הבא?

לירן שפיגל:

אנחנו מבקשים לסיים את התיקון של החוק לפני שהכנסת יוצאת לפגרה, כדי להודיע
לרשויות המקומיות כבר עכשיו, לפני אדר ב', שהתיקון נכנס לתוקף ושיש להן עוד
שנה אחת להיערך.

מאיר שטרית:

אני אחדד את השאלה של היושב-ראש: למה לא עשיתם את זה קודם? הרי מה שאתה
אומר זה לא חדש, הכול ידוע מראש כבר לפני שנה. יכולת להביא את זה מראש, למה
בדקה ה-90?

לירן שפיגל:

אני מבין את השאלה. המשרד בחן את ההיערכות, היה איזשהו בלבלול מסוים, גם
בקרב הרשויות המקומיות, לגבי ההבחנה בין חוק לימוד חובה לבין טרכטנברג,
ובמועד הזה אנחנו מבקשים לתקן את החוק.

היו"ר יריב לוין:

להגיד לך שזה משכנע? הלוואי ויכולתי.

אברהם מיכאלי:

אדוני היושב-ראש, א', החוק הזה הוא חוק מאוד חשוב. הממשלה הקודמת התגאתה
בחוק הזה ועשינו את כל המאמצים כדי להעביר את החוק הזה כדי להיטיב עם אותן
אוכלוסיות שזקוקות לתיקון החשוב הזה.

חלק מההורים נקלטו וחלק מההורים לא נקלטו ברשויות המקומיות - - -

דוד רותם:

את החינם משאירים, לא משנים את החינם.

אברהם מיכאלי:

לא, דודו, מדובר על אלה שצריכים להיכנס אבל לא יכולים להיכנס בגלל שאין להם
מבנים. אני כבר למדתי שבמערכות ממשלתיות או רשויות מקומיות, כל עוד לא
לוחצים אותן ודוחים להן, יש להן זמן. תאמין לי, בעוד שנה הן יבואו עוד פעם
לבקש את זה. לכן אני חושב שאסור לנו להסכים לזה שהחוק הזה יובא, בוודאי לא
בפטור מחובת הנחה. שהממשלה תתארגן מול הרשויות המקומיות ותפתור את הבעיה.
אנחנו רוצים שההורים האלה ייהנו בפתיחת שנת הלימודים הבאה מאותו תיקון חשוב
שחוקקנו בכנסת הזאת.

היו"ר יריב לוין:

אני עובר להצבעה. מי בעד בקשת הפטור? מי נגד?

הצבעה

בעד אישור בקשת הממשלה – 6

נגד – 3

בקשת הממשלה נתקבלה.

היו"ר יריב לוין:

שישה בעד, שלושה נגד, אין נמנעים.

יפעת קריב:

אבל בוא נבקש את מה שאמר מיכאלי: שיתארגנו לפעם הבאה בצורה מסודרת - - -

היו"ר יריב לוין:

נכון.

יפעת קריב:

צריך לרשום את זה: ששנה הבאה לא יאושר אוטומטית אם הם לא יתארגנו בזמן.

היו"ר יריב לוין:

אבל עיקר האמירה הזאת צריכה להיות בדיון שיתקיים בגוף החוק בוועדת החינוך.
שם הם צריכים להגיד לממשלה: רבותיי, אם שנה הבאה תבואו אלינו עם זה, לא
תמצאו שותף. זה פחות במגרש שלנו.

6. בקשת הממשלה להקדמת דיון בהצעת חוק הפיקוח האלקטרוני על משוחררים בערובה
ומשוחררים על-תנאי ממאסר (הוראת שעה) (תיקון מס' 4), התשע"ד-2014

היו"ר יריב לוין:

אני עובר לנושא השני: הצעת חוק הפיקוח האלקטרוני על משוחררים בערובה
ומשוחררים על-תנאי ממאסר (הוראת שעה) (תיקון מס' 4), התשע"ד-2014 (מ/843).

יואל הדר:

מה שקורה זה שהממשלה העבירה הצעת חוק שאמורה להקיף את כל הנושא של האיזוק
האלקטרוני. זה עבר בוועדת שרים לחקיקה, ובימים הקרובים זה אמור להגיע
לכנסת. בינתיים, יש לנו הוראת שעה שמאפשרת את המצב הנוכחי, שבו שב"ס באמת
יכולה לאפשר את האיזוק האלקטרוני.

מאיר שטרית:

מה, עושים הוראת שעה? חשבתי שזה החוק.

יואל הדר:

הלוואי שהייתי יכול את החוק.

מאיר שטרית:

בוא נפתור את החוק, לא בהוראת שעה. מתי נגמרת הוראת השעה?

יואל הדר:

ב-1 במרץ, אחרת לא הייתי פה.

היו"ר יריב לוין:

אז הדחיפות היא ברורה.

יואל הדר:

אנחנו מבקשים לאשר את הפטור מהנחה, כדי להביא את הוראת השעה. וכמובן שזה
יקודם יחד עם החוק.

היו"ר יריב לוין:

ברור, מאה אחוז. מי בעד הבקשה הזאת?

הצבעה

בעד אישור בקשת הממשלה – 6

נגד – 3

נמנעים – אין

בקשת הממשלה נתקבלה.

היו"ר יריב לוין:

בעד – שישה, נגד – שלושה, אין נמנעים. אושר.

איתן כבל:

מאיר, מה זה?

יפעת קריב:

מאיר, תעשה לנו הסבר קטן.

מאיר שטרית:

היושב-ראש, אני אסביר בדקה בדיוק. לפני חמש שנים בערך הממשלה החליטה להעביר
את הנושא של איזוק אלקטרוני מהמשרד לביטחון פנים לאחריות השב"ס. זה בעצם
הגורם שמפעיל את האיזוק האלקטרוני. מדובר על אסירים במאסר או אסירים
שמשוחררים קודם – מאפשרים להם להיות בבית עם אזיק אלקטרוני שמפקח אם הם
נמצאים בבית. הגישו את הבקשה הזאת לפני חמש שנים, כשהייתי יושב-ראש ועדת
המדע, והיא אושרה לפני יותר מחמש שנים, ואמרו שאוטוטו יהיה חוק. עברו מאז
חמש שנים, והוראת השעה הוארכה כבר פעם שלישית או רביעית. אם כי, סוף-סוף
הוגש חוק על ידי הממשלה שבא להסדיר את העניין הזה, אבל הוא עוד לא הגיע
לכנסת.

אברהם מיכאלי:

זו גם הוראת שעה.

יואל הדר:

לא.

אברהם מיכאלי:

מה לא? זו הוראת שעה.

היו"ר יריב לוין:

רבותיי, הנושא מוצה.

7. בקשת הממשלה להקדמת דיון בהצעת חוק הפחתת הגירעון והגבלת ההוצאה
התקציבית

(תיקון מס' 14), התשע"ד-2014

היו"ר יריב לוין:

אני עובר לנושא האחרון: הצעת חוק הפחתת הגירעון והגבלת ההוצאה התקציבית
(תיקון מס' 14), התשע"ד-2014, (מ/847). מי מציג את ההצעה הזאת?

יוגב גרדוס:

אני יוגב, מאגף התקציבים, משרד האוצר. ההצעה הזאת בעצם קובעת את מגבלת
ההוצאה התקציבית לשנת 2015 ואילך. הממשלה הנחתה אותנו לסיים את הדיונים
בהצעה עד 20 בפברואר, ולכן אנחנו מבקשים לאפשר קריאה ראשונה היום ולאחר מכן
קיצור גם לשנייה ולשלישית.

היו"ר יריב לוין:

אנחנו נאשר כרגע את הפטור כמובן רק לקריאה הראשונה, ואם נצטרך, כשזה יגיע
לשולחננו, נאשר לקריאה שנייה ושלישית. מי בעד הבקשה?

הצבעה

בעד אישור בקשת הממשלה – 5

נגד – 3

בקשת הממשלה נתקבלה.

היו"ר יריב לוין:

חמישה בעד, שלושה נגד. אושר. תודה רבה, הישיבה נעולה.

הישיבה ננעלה בשעה 09:50.
