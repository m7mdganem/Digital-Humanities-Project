הכנסת העשרים

מושב רביעי

פרוטוקול מס' 347

מישיבת ועדת הכנסת

יום שלישי, כ"ו באדר התשע"ח (13 במרץ 2018), שעה 15:30

סדר היום:

רביזיה על החלטת ועדת הכנסת בדבר סדרי הדיון בחוק התקציב והצעת חוק
המדיניות הכלכלית לשנת התקציב 2019 בקריאה השנייה והשלישית.

נכחו:

חברי הוועדה:

דוד אמסלם – מ"מ היו"ר

יואל חסון

אברהם נגוסה

איילת נחמיאס ורבין

יואב קיש

חברי הכנסת:

דן סידה

יפעת שאשא-ביטון

מנהלת הוועדה:

אתי בן יוסף

רישום פרלמנטרי:

שלומית כהן

רביזיה על החלטת ועדת הכנסת בדבר סדרי הדיון בחוק התקציב והצעת חוק
המדיניות הכלכלית לשנת התקציב 2019 בקריאה השנייה והשלישית.

היו"ר דוד אמסלם:

אני מתכבד לפתוח את ועדת הכנסת בנושא של הרביזיה על החלטת ועדת הכנסת בדבר
סידורי הדיון בחוק התקציב והצעות חוק המדיניות הכלכלית לשנת התקציב 2019,
קריאה שנייה ושלישית, של חבר הכנסת יואל חסון ושלי. בבקשה.

יואל חסון (המחנה הציוני):

תודה רבה, אדוני היושב-ראש. אני הגשתי את הרביזיה בגלל שאני אומר את זה כבר
כמה ימים, ועובדה שגם צדקתי, שאנחנו כל הזמן מאשרים סדרי דיון באיזה עולם
לא ודאי. נראה שהממשלה עצמה לא סגורה על סדרי דיון ולא סגורה אם היא רוצה
להעביר תקציב ולא סגורה על שום דבר, ועד עכשיו אני בטוח שאני לא בטוח שמה
שאנחנו מאשרים עכשיו יהיה רלוונטי.

בסופו של דבר, עם כל הכבוד לאינטרסים אישיים ופוליטיים שיש לראש ממשלה, ועם
זה שברור לי שראש הממשלה נמצא כרגע במרוץ אל מול היועץ המשפטי לממשלה, מי
מקדים את מי, ואם אני עושה בחירות לפני כתב אישום, אחרי כתב אישום, ודי
ברור לי שזה מה שמניע את ראש הממשלה, ולא באמת טובת המדינה ולא הגיוס ולא
משבר קואליציוני, וכולנו יודעים שאף אחד מהשותפים הקואליציוניים לא רוצה
באמת בחירות, ואומר את זה לראש הממשלה, וראש הממשלה גם יודע את זה. אנחנו
פשוט חושפים ורואים שכל ההתנהלות בימים האחרונים היא אישית, היא לא קשורה
למה שטוב למדינה, היא לא קשורה לטובת המדינה, היא לא קשורה לטובת עבודת
הממשלה. היא פשוט עניין של אדם אחד, ראש ממשלה, שנמצא במסלול מרוץ ברור
וידוע שאיתו הוא מתמודד, וכולנו נאלצים להיות חלק מהתהליך הזה. אני מקווה
מאוד שבסופו של דבר ראש הממשלה יבין שהדבר הנכון לעשות זה שהוא יתפטר
מתפקידו, יאפשר לממשלה, למדינה, להמשיך בלעדיו.

אברהם נגוסה (הליכוד):

תגיד לי, מה הקשר? מה הקשר לרביזיה?

היו"ר דוד אמסלם:

תן לו, אני אענה לו.

יואל חסון (המחנה הציוני):

אני מאחל לראש הממשלה כל טוב. אני לא שמח לאידו. אין לי שום עניין לראות
אותו, חס ושלום, בבית הסוהר. ראש ממשלה אחד כבר הספיק לנו שם. אני לא רוצה
לראות את זה. אני מאחל לו שיוכיח את צדקתו. אבל אני אומר שהוא לא יכול
לעשות את זה מכיסא ראש הממשלה. הוא לא יכול להעמיד את עם ישראל כשבויים
בידיו. תודה.

היו"ר דוד אמסלם:

תודה רבה. אני אענה לך בקצרה. בכלל אנחנו חיים בעולם של אי ודאות. בכלל,
העולם שלנו הוא עולם של אי ודאות. אני לא יודע מה יקרה לכל אחד מאתנו בעוד
30 שניות או עוד שתי שניות.

איילת נחמיאס ורבין (המחנה הציוני):

נכון.

היו"ר דוד אמסלם:

אני כאן חושב שאני מאוד מעריך את המאמצים של ראש הממשלה לעשות וממש לדחוק
באחרים על מנת לקיים את הממשלה. אחרת יכולנו להתחיל כבר מזמן, מהבוקר. אין
לנו שום עניין בעניין.

יואל חסון (המחנה הציוני):

אין לכם עניין במה?

היו"ר דוד אמסלם:

אין לנו עניין לדחות, אלא אם כן ראש הממשלה עושה מאמצים כדי לא לפרק את
הממשלה ולהמשיך לקיים אותה. לכן אני מאוד מעריך את זה. אני מבין שאתם
מפחדים מבחירות, זה נכון. אני רואה את הסקרים, אני גם רואה את המצב שלכם,
את העגמומיות על הפנים. הכול בסדר.

איילת נחמיאס ורבין (המחנה הציוני):

אנחנו נתמוך בהצעה לפיזור הכנסת.

היו"ר דוד אמסלם:

אמרתי פעם לחבר'ה כאן: כשצועקים "זאב, זאב", בסוף יום אחד הזאב מגיע. אז מה
עושים? אה, לא התכוונו. זה הזאב, הוא הגיע. כל רבע שעה, כל שבוע אתם פה
עולים ומבקשים מהממשלה להתפזר.

איילת נחמיאס ורבין (המחנה הציוני):

לא, מראש הממשלה.

היו"ר דוד אמסלם:

אני מניח שאתם לא תומכים בממשלת ליכוד. אתם גם יודעים שראש הממשלה זה הבעיה
שלכם, אותו אי אפשר לנצח, ולכן אתם רוצים להחליף שחקנים כרגע. וכמובן זה
בפררוגטיבה של הליכוד, שלנו. אלא אם כן אתם רוצים גם לקבוע אצלנו. בדרך כלל
בכנסת אתם אומרים לנו מה לעשות. אז אולי גם אצלנו במפלגה.

איילת נחמיאס ורבין (המחנה הציוני):

הליכודניקים החדשים התפקדו אליך ומסמסים לי.

יואב קיש (הליכוד):

אולי שיתפקדו אלי, נפתור את כל הבעיה.

איילת נחמיאס ורבין (המחנה הציוני):

כתבתי להם, למה אתם פונים אלי?

היו"ר דוד אמסלם:

אז את מבינה שהם שייכים אליכם.

יואל חסון (המחנה הציוני):

קודם כל צריך להגיד, לא אז עודדתם אותנו לצאת לבחירות, כשהסקרים שלכם היו
פחות טובים ושלנו יותר טובים. בואו ניקח את הסקרים ונלמד משמעון פרס עליו
השלום: נחמד להריח בתור בושם, לא לשתות. מניסיוני ראיתי סקרים בחיים שלי,
האמן לי.

היו"ר דוד אמסלם:

אני, דרך אגב, מסכים עם כל מילה שלך. לכן אני לא מבין למה אתם עגמומיים.
הכול יכול להשתנות.

יואל חסון (המחנה הציוני):

אני לא עגמומי בכלל.

היו"ר דוד אמסלם:

אני ראיתי אתכם.

יואל חסון (המחנה הציוני):

אני בן-אדם שתמיד פעל באופן אקטיבי כדי להשפיע על גורלות. נמרוד, תקשיב.
הכנסתי אותך לפרוטוקול עכשיו, נמרוד סבח.

היו"ר דוד אמסלם:

תגיד שהוא היה המדריך שלך בבית"ר.

יואל חסון (המחנה הציוני):

הוא לא היה מדריך שלי.

היו"ר דוד אמסלם:

אבל אחד המדריכים שלך בבית"ר. גדלת על רגליו.

יואל חסון (המחנה הציוני):

לא.

היו"ר דוד אמסלם:

למה אתה מתבייש?

יואל חסון (המחנה הציוני):

הוא צעיר ממני.

היו"ר דוד אמסלם:

הוא לא צעיר ממך. היית חניך שלו בבית"ר.

יואל חסון (המחנה הציוני):

אני לא זוכר דבר כזה.

היו"ר דוד אמסלם:

אה, אתה בוחר לא לזכור. יש לך זיכרון טוב, יואל. אתה זוכר שהיית בבית"ר?
אתה זוכר שהיית ראש הנהגת בית"ר?

יואל חסון (המחנה הציוני):

אני הייתי ראש הנהגת בית"ר.

איילת נחמיאס ורבין (המחנה הציוני):

סבא שלי היה באצ"ל, דודי.

יואב קיש (הליכוד):

אתה יודע מה הצעתי ליואל במליאה? הצעתי לו לבוא להתמודד מספר 40 בליכוד עם
סיכויים יותר גבוהים מאיפה שהוא נמצא. אבל מיקי זוהר אמר שלא מקבלים אותו.

יואל חסון (המחנה הציוני):

יש אי הבנה במבנה המשטרי של מדינת ישראל. מדינת ישראל היא משטר פרלמנטרי.
אופוזיציה, כשהיא רוצה להחליף ממשלה, זה לא בהכרח שהיא רוצה בחירות. היא
רוצה להחליף ממשלה. פרלמנטרים משתנים כל הזמן.

היו"ר דוד אמסלם:

אז אתם לא רוצים בחירות.

יואל חסון (המחנה הציוני):

תקשיב עד הסוף. אופוזיציה פועלת להפלת הממשלה בכנסת. הממשלה לא נבחרת
על-ידי הציבור. אנחנו חושבים, לצערי, שכנראה אין היתכנות לממשלה אחרת בכנסת
הזאת, ולכן עדיף בחירות.

היו"ר דוד אמסלם:

רבותי, תודה רבה. מי בעד הרביזיה, שירים את ידו. מי נגד הרביזיה? מי נמנע?

הצבעה

בעד הרביזיה – 2

נגד – 5

נמנעים – אין

הרביזיה לא נתקבלה.

היו"ר דוד אמסלם:

אני קובע שהרביזיה לא התקבלה. דרך אגב, אם היה לי סיכום איתך, למה הצבעת
נגד הרביזיה?

יואב קיש (הליכוד):

אני? שאם תרצה להוסיף משהו, כאילו - - -

היו"ר דוד אמסלם:

בהצבעה עכשיו, למה לא היית - - -

יואל חסון (המחנה הציוני):

רציתי לבחון את - - -

היו"ר דוד אמסלם:

הבנתי. אוקיי, רבותי. אני מודה לכולם. שיהיה לנו המשך יום טוב.

הישיבה ננעלה בשעה 15:40.
