הכנסת העשרים

מושב שני

פרוטוקול מס' 60

מישיבת ועדת הכנסת

יום ראשון, כ"ו בחשון התשע"ו (08 בנובמבר 2015), שעה 17:45

סדר היום:

טענות חריגה מגדר נושא הצעות חוק התכנית הכלכלית וההתייעלות הכלכלית,
התשע"ה-2015 – רביזיה.

נכחו:

חברי הוועדה:

דוד ביטן – היו"ר

ישראל אייכלר

יואב בן צור

מכלוף מיקי זוהר

אורן אסף חזן

אחמד טיבי

חברי הכנסת:

אורלי לוי-אבקסיס

נאוה בוקר

איתן ברושי

באסל גטאס

מיקי לוי

אראל מרגלית

בצלאל סמוטריץ'

רחל עזריה

שולי מועלם-רפאלי

נורית קורן

מקי רוזנטל

מוזמנים:

  ------------------------------------------------------------------------
  שי באב"ד              –     מנכ"ל משרד האוצר
  --------------------- ----- --------------------------------------------
  איתי טמקין            –     אגף תקציבים, משרד האוצר

  ------------------------------------------------------------------------

מנהל/ת הוועדה:

אתי בן יוסף

רישום פרלמנטרי:

יפעת קדם

טענות חריגה מגדר נושא הצעות חוק התכנית הכלכלית וההתייעלות הכלכלית,
התשע"ה-2015 – רביזיה

היו"ר דוד ביטן:

ביחס להסתייגות שקשורה להליכי החקיקה של הנומרטור, מי הגיש, רק אורלי?

אורלי לוי אבקסיס (ישראל ביתנו):

אני ומיקי. אני חושבת שמה שקרה פה היום בא להצר ולשנות את כללי המשחק. אחד,
בנושא היכולת לחוקק. באים מאגף התקציבים ואומרים: "אנחנו לא כל כך מתחשבים
מה רוצה הציבור, מה קורה במהלך הבחירות ומי הם הנבחרים". אנחנו נלחמים
עליכם, חברי הקואליציה, להגיש חוקים, כי בתוך התקציב התלת-שנתי לא תהיה
אפשרות לגמישות, בטח ובטח לא להצעות חוק חברתיות. תמיד יאמרו לך: "מה
שהצבענו עליו זה הבסיס התקציבי מפה והלאה ל-3 שנים". אם תגיד שאתה יכול
להצביע על מקור תקציבי כי הייתה גביית מסים גבוהה, יגידו לך: "אנחנו לא
יכולים להתחשב עכשיו, רק בתום ה-3 שנים". אנחנו מונעים פה מחברי הכנסת
לחוקק. כמעט כל חוק הופך להיות במעמד של חוק יסוד, שאז צריך רוב מיוחד.
הבעיה האמיתית היא מי הוא הריבון, מי הוא הנבחר, מה תפקידנו. אנחנו פיקציה.
הצעת החוק הזאת הופכת את חברי הכנסת לפיקציה, היא נותנת את כל הכוח בידי
ראש אגף התקציבים במדינה. האם זאת כוונתנו? האם אנחנו יכולים לעבור לסדר
היום? אני מתפלאת על חברי הקואליציה שיש להם את רוב הסיכויים להגיש חוקים.
אנחנו נלחמים את המלחמה שלכם, חבריי בקואליציה, להעביר חוקים. גם אם עברתם
את המשוכה של ועדת שרים לחקיקה, לא תוכלו לעבור את המשוכה של החוק הזה.

מיקי לוי (יש עתיד):

האמת, אדוני היושב-ראש, אני נדהם מאמירה שנאמרה פה. זה חוק נגד האוצר. אם
זה נגד האוצר, למה האוצר מביא אותו?

היו"ר דוד ביטן:

יש גם ראש ממשלה.

מיקי לוי (יש עתיד):

כל חוק שיצטרכו לחוקק אותו פה, מכיוון שלא תהיה לו היתכנות עתידית, ייעצר
בדלת הקדמית, לא האחורית של אגף התקציבים. הייתי בצד השני פעם, עכשיו אני
בצד הזה. זה לא הגיוני שהמחוקקים ינוהלו על ידי פקידים בכירים. אני בין אלה
שמגן על הפקידים הבכירים, אני בין אלה שמעריך אותם. לא יכול להיות העניין
הזה שהם יכתיבו את הקצב. זה לא עובד.

אראל מרגלית (המחנה הציוני):

אני בעד משמעת פיסקאלית והכל, אבל זה לא עובד ככה. אין לנו פה תקציב
רב-שנתי של 5 שנים כמו שאנחנו רוצים במערכת הביטחון. אם היה, היינו מדברים
על מסגרות כלליות וכו'. זה לא המצב. זה שהם לא עומדים בתחזית המסים של
הגבייה לא אומר שהם לא מוציאים מהצד השני. יש כלל הוצאה ויש את הגירעון.
אלה שני דברים אחרים. זאת הדרך היחידה שיש לנו בכנסת לקדם דברים ברמה
החברתית. אם רוצים לשנות את כל השיטה, בואו נדבר על שינוי השיטה.

היו"ר דוד ביטן:

אני מתפלא עליך מסיבה פשוטה. העלית איזו שהיא טענה שנראית לי, תמכתי בה,
הוצע תיקון שהוא מאזן.

אורלי לוי אבקסיס (ישראל ביתנו):

הוא לא מספק. הוא יותר טוב מההצעה המקורית.

היו"ר דוד ביטן:

חיפשנו תיקון שמאזן את המצב. מצאנו אותו.

קריאה:

מה התיקון?

אורלי לוי אבקסיס (ישראל ביתנו):

עד 6 מיליון.

היו"ר דוד ביטן:

צריך להבין דבר אחד. בצד אחד יש את הנושא של החריגות מהתקציב שמשפיע משנה
לשנה, מגדיל את יעד הגירעון, דבר שהוא לא רצוי. אתם יודעים שאם היינו
באיחוד האירופאי לא היינו יכולים לעשות גירעון כי לא היינו יכולים להדפיס
כסף, רק לקבל מלוות מהבנק האירופי. זה המצב כרגע. ראש הממשלה רצה בעצם
לכבול את ידי האוצר ואת ידיו במובן זה שהוא אמר: "אנחנו לא יכולים לחרוג
בהצעות חוק כאלו ואחרות".

אראל מרגלית (המחנה הציוני):

בוא תראה עכשיו מה קורה עם תקציב הביטחון. בתקציב הביטחון לא היה לו מספיק,
אז עכשיו הוא רוצה להוסיף עוד 3,4 מיליארד.

היו"ר דוד ביטן:

לכן הוא כובל את ידיו.

אראל מרגלית (המחנה הציוני):

את זה אפשר לעשות ואת זה אי אפשר לעשות?

אורלי לוי אבקסיס (ישראל ביתנו):

כן. חברתי לא תוכל להעביר.

היו"ר דוד ביטן:

זה היה הרציונל. ברציונל הזה פגעו באפשרות החקיקה של הח"כים. זה לא היה
מקובל עלי, לא עליך, לא עליך ולא על כל הח"כים. גיבשנו איזה שהוא מתווה
שהוא נכון לפי מה שקורה היום. הצעות חוק פרטיות שאין להן בעיית תקציב הן
בכלל לא בלופ הזה.

אורלי לוי אבקסיס (ישראל ביתנו):

מה עם הטבות המס?

היו"ר דוד ביטן:

לכל מה שמעל הדבר הזה צריך למצוא מקור תקציבי. לא איזון תקציב, לא העברה
תקציבית, אלא מקור. אם הגבייה היא עוד 10 מיליארד שקל, אין שום בעיה, לא
צריך לעשות העברה מסעיף לסעיף. נותרה הבעיה היחידה של 3 שנים. אתם צריכים
להבין שהאוצר פועל לפי כללים מסוימים. זה נכון שאם בשנה מסוימת הגבייה
עלתה, היא גם חלה על השנים הבאות. אי אפשר לעשות פה משחקים.

מיקי לוי (יש עתיד):

זה תיאורטית.

היו"ר דוד ביטן:

לא תיאורטי, במעשי.

מיקי לוי (יש עתיד):

מי אמר שהגבייה באותו רף?

היו"ר דוד ביטן:

אני אומר שהאיזון שמצאנו הוא ראוי. צריך לאפשר לח"כים לעשות את החקיקה
הנכונה - -

באסל גטאס (הרשימה המשותפת):

מה האיזון?

אורלי לוי אבקסיס (ישראל ביתנו):

אין איזון.

היו"ר דוד ביטן:

אמרתי שהמצב יהיה כמו שזה חל היום. בחוק הזה הם ניסו לכבול את ידי הממשלה,
לא את הידיים שלנו. התיקון שעשה גפני זה בידי הממשלה. מה התוצאה? אם הממשלה
לא יכולה לתמוך בחוק מסוים, התוצאה היא שהיא מחייבת את הקואליציה, ואז
הקואליציה לא תומכת בחוק של חברי הכנסת. זה כובל גם את ידנו, לא רק את ידי
הממשלה.

אורלי לוי אבקסיס (ישראל ביתנו):

גם אם היא מעבירה את זה בוועדת שרים לחקיקה זה לא יכול לעבור.

היו"ר דוד ביטן:

לא, זה כובל משיקולים קואליציוניים. רק בזה זה כובל.

באסל גטאס (הרשימה המשותפת):

זה המצב היום.

היו"ר דוד ביטן:

אם זה המצב היום לא צריך חוק. הם החליטו שזה לא חל עלינו, זה חל בעיקר על
הצעות חוק ממשלתיות. מה אומר האוצר? שר שלא יכול לעשות את זה ייתן לחבר
כנסת להגיש הצעת חוק במקומו. היינו צריכים לסגור את כל המסגרת הזאת. מה
שקבענו זה שהנומרטור הזה לא חל, הוא לא שייך לעניין. כל הצעת חוק שאתה מציע
והתקציב שלה הוא עד 6 מיליון, אין שום בעיה, הממשלה יכולה לתמוך, אנחנו
יכולים לתמוך.

באסל גטאס (הרשימה המשותפת):

ומעל 6 מיליון?

היו"ר דוד ביטן:

צריך למצוא מקור תקציבי כמו שזה חל היום. בעצם לקחנו את זה והכנסנו לתוך
הצעת החוק.

אחמד טיבי (הרשימה המשותפת):

זה היה 5, לא 6.

אורלי לוי אבקסיס (ישראל ביתנו):

זה עלה. זה עולה כל הזמן.

היו"ר דוד ביטן:

מה הבעיה פה? אני לא רואה שום בעיה.

באסל גטאס (הרשימה המשותפת):

אני אגיד לך מה הבעיה.

היו"ר דוד ביטן:

אי אפשר להעביר כלום בלי מקור תקציבי. את חייבת מקור תקציבי.

באסל גטאס (הרשימה המשותפת):

המסננת היחידה היום בידי הממשלה היא ועדת שרים. ועדת שרים יכולה לעצור כל
חוק ללא קשר להיבט התקציבי. זה הכלי היחידי בידי הממשלה למשול בעניין
ולאזן. זה מנדטורית. אפילו אם עברת ועדת שרים אתה לא יכול לעבור לקריאה
שנייה ושלישית.

היו"ר דוד ביטן:

לא הבנת את הצעת החוק.

אורלי לוי אבקסיס (ישראל ביתנו):

אפילו לא ראשונה.

היו"ר דוד ביטן:

הצעת החוק אומרת שהממשלה, השרים שיושבים בוועדת שרים לחקיקה - - אם מישהו
מהשרים הביא הצעת חוק שעולה מיליון שקל, לשרים אסור לתמוך בהצעת החוק הזאת.
זה השינוי.

באסל גטאס (הרשימה המשותפת):

זה מנדטורית.

היו"ר דוד ביטן:

השינוי הזה יכול להיות קיים גם בהנחיות של הממשלה, הוא לא חייב להיות בחוק.

באסל גטאס (הרשימה המשותפת):

שלא יעשו חוק.

היו"ר דוד ביטן:

אין פה שינוי מהותי מהמצב הקיים.

אורלי לוי אבקסיס (ישראל ביתנו):

יש.

היו"ר דוד ביטן:

מה שתיקנו משמר את המצב גם לטובתנו. הוא יוצר איזון שהממשלה לא יכולה לחוקק
הצעות חוק שחורגות מהתקציב. מי שבעד הרביזיה יצביע בעד, מי שנגד יצביע נגד.

הצבעה

בעד – 8

נגד – 9

נמנעים – אין

הרביזיה לא נתקבלה.

היו"ר דוד ביטן:

אני תמיד תומך בהגדלת הזכות של הח"כים לחוקק. היה לי ויכוח עם שרת המשפטים.
לפעמים העברתי יותר מאשר שתי הצעות חוק בפטור מהנחה. היא אמרה לי שאם אני
אגיש יותר משתיים, היא לא תדון. אמרתי לה, תקשיבי, יש לך שתי אופציות: או
לקבל את שיקול הדעת שלי שאני מוסיף מעל 2, או שאני אביא את כל הפטורים
לוועדה ותעני על הדוכן. אלו האופציות. אנחנו צריכים להגן על הזכויות שלנו
כח"כים, לא משנה בפני מי. צריך לדאוג לדברים הגיוניים של הממשלה. הנושא של
חריגות הוא דבר הגיוני.

הדבר השני שהוא יותר קשה מבחינתנו זה ההחלטה שהייתה שמתייחסת לשינוי שבוצע
בוועדת כספים בנושא של המסים על הפנסיה, במקום פי 3 מהשכר הממוצע במשק יהיה
פי 2.5. חברת הכנסת לוי טענה שזה דבר חדש, למרות שזה לא דבר חדש. צריך
להיות איזה שינוי מהותי, לא החלפת מספר במספר, לכן הדיון האמיתי בעניין הזה
צריך להיות בוועדת הכספים, לא בוועדת הכנסת. החלטנו לא לקבל את הטיעון שלה.
על זה הגישו רביזיה.

מיקי לוי (יש עתיד):

אני רוצה להביא לתשומת ליבך שזה היה פי 4, לא פי 3.

היו"ר דוד ביטן:

פי 4 זה מהמצב הקיים היום.

מיקי לוי (יש עתיד):

אני לא אומר שלא.

אראל מרגלית (המחנה הציוני):

הוא אומר לך מה הירידה הדרסטית.

היו"ר דוד ביטן:

הצעת החוק מדברת על פי 3. המצב הקיים היום הוא פי 4. כשאתה בא וטוען משהו
חדש - -

אורלי לוי אבקסיס (ישראל ביתנו):

מס חדש.

היו"ר דוד ביטן:

לפי זה כל דבר הוא חדש אצלך, גם אם אתה משנה אגרה מ-10 ל-9 במהלך הליך
החקיקה, לא במציאות.

אורלי לוי אבקסיס (ישראל ביתנו):

הוא לא מטיל.

היו"ר דוד ביטן:

הבנת אותי?

מיקי לוי (יש עתיד):

הבנתי אותך, אבל אני לא מקבל.

אראל מרגלית (המחנה הציוני):

מה שמיקי אומר לך זה שהירידה היא דרסטית.

היו"ר דוד ביטן:

הדיון הוא לא פה. הדיון המהותי צריך להיות בוועדת כספים. אני חושב שהחוק לא
בסדר. אני חושב כמוך בעניין הזה, אבל הדיון הוא לא פה, הוא צריך להיות
בוועדת הכספים על העניין המהותי. אנחנו מדברים פה אם זה חדש או לא חדש. מי
שצריך לדון בשאלות האלו זה שולחן אחר.

אורלי לוי אבקסיס (ישראל ביתנו):

אני אסביר למה זה חוק חדש. כשדיברו בתקציב ובחוק ההסדרים על קיצוץ ההטבות
לחיסכון בפנסיה, עבר מס מסוים. זה שבאים ואומרים שזה תקציב בלי מיסים זאת
עבודה בעיניים, כי אם אנחנו מטילים על חלק מהאנשים 8000 מס בשנה, ועכשיו
מגדילים את זה לכמעט 12 אלף שקל מס לשנה, זה מס חדש שלא הצבענו עליו
במליאה, לכן זה נושא חדש. ההטבות שמיטיבים זה משהו אחר, כי אז אומרים:
"נאבקנו בוועדת כספים, האופוזיציה הרוויחה משהו". יש איזה שהוא מאבק שכולם
נהנים ממנו, הציבור נהנה. מה שקרה פה זה שבאופן חד צדדי באה הממשלה ואמרה:
"מה שהצבעתם, עזבו את זה, לי יש מס נוסף שאני רוצה להעביר מתחת לשולחן".
המס הנוסף הזה, שזה ההבדל בין ה-3 שעבר במליאה ל-2.5, זה המס החדש והנושא
החדש.

היו"ר דוד ביטן:

זה לא מס חדש, זה אותו מס בחוק, רק שינו את המספר.

מיקי לוי (יש עתיד):

השינוי הוא שינוי מהותי.

אראל מרגלית (המחנה הציוני):

תראו, צריך להגיד פה את האמת. היה פה חוסר הבנה בשדרים בין האופוזיציה לבין
האוצר והקואליציה. כשהגענו להסכמים ביום חמישי בלילה, החברים מהאוצר היו
בטוחים שזה היה על השולחן. אנחנו לא הבנו את זה. אני צריך להאמין להם והם
צריכים להאמין לי. הנקודה המרכזית היא כזאת, ואת זה צריך להגיד עם יד על
הלב, שעיקר המו"מ על הדבר הזה לא נערך פה, לא משנה מה כולנו נגיד, הוא נערך
מחוץ לכותלי הכנסת בין המעסיקים לעובדים.

היו"ר דוד ביטן:

נציגי העובדים נגד.

אראל מרגלית (המחנה הציוני):

הגיעו, אם אני מבין נכון, להבנה בין האוצר, ההסתדרות והמעסיקים.

אורן אסף חזן (הליכוד):

אין הבנה.

היו"ר דוד ביטן:

אבי ניסן קורן הודיע לי שהוא נגד.

מיקי לוי (יש עתיד):

אל תגיד את זה, כי כשדיברתי היום פעמיים עם אבי ניסן קורן הוא היה נגד.

היו"ר דוד ביטן:

הוא לא בעד, הוא נגד.

אראל מרגלית (המחנה הציוני):

אני הבנתי שהגיעו להבנה על 3%.

היו"ר דוד ביטן:

יכול להיות.

מיקי לוי (יש עתיד):

פי 3.

שי באב"ד:

בשיחה מלפני חצי שעה עם אבי ניסן קורן הוא אמר לי שגם אם נלך על 2.5 ולא על
3, לא יהיו שביתות, לא יהיו מלחמות.

אורלי לוי אבקסיס (ישראל ביתנו):

אתה אומר שאבי ניסן קורן תומך ב-2.5?

שי באב"ד:

לא אמרתי שאבי ניסן קורן תומך.

אראל מרגלית (המחנה הציוני):

האם היה סיכום או לא היה סיכום?

שי באב"ד:

גם אם יהיה 2.5, לא יהיו מלחמות עם ההסתדרות על ה-2.5.

היו"ר דוד ביטן:

למה הוא הפציץ אותנו בטלפונים? אולי הוא קיבל משהו.

מיקי לוי (יש עתיד):

אני טוען פעם נוספת לשינוי מהותי. להזכירך, אדוני היושב-ראש, ולהזכיר
לנוכחים, התחלנו בפי 4, זה ירד לפי 3. אני, אגב, נגד דילים. אני מצביע עם
הממשלה בהתאם לצו מצפוני ובניגוד לאופוזיציה ב-70% מהמקרים.

היו"ר דוד ביטן:

אתה לא מקבל מלפיד שום הנחיה בדברים האלה?

מיקי לוי (יש עתיד):

אני עצמאי לחלוטין, אני לא מקבל מלפיד. אני חושב שהשינוי הוא שינוי דרסטי
לאותם אנשים מפי 4 לפי 2.5. יתירה מכך, אני לא הייתי שותף לאותו הסכם, לכן
אני חושב שההסכם הזה לא נכון.

היו"ר דוד ביטן:

"יש עתיד" בתוך ההסכם הזה?

מיקי לוי (יש עתיד):

לא.

היו"ר דוד ביטן:

בעד ההקצבה.

מיקי לוי (יש עתיד):

מה שטוב זה שאומרים שנתנו לאורלי לוי את ה-75 מיליון עבור רופאי הפריפריה.
כשהיא לא שומעת, אומרים שנתנו את זה לגרמן. אולי תדברו בקול אחד, לא בשני
קולות.

אראל מרגלית (המחנה הציוני):

האופוזיציה דיברה בקול אחד בעניין של ה-2.5.

מיקי לוי (יש עתיד):

אני אומר לשי כי הוא איש כלכלה, שכל ההחלטה הזאת היא החלטה פיסקאלית, אין
בה שום דבר. כאילו יד אחת נתנה, ויד אחת צריכה לקחת 240 מיליון שקל כי חסר.
אל תתנו, אל תעשו. אל תתנו ותיקחו מצד שני. זה עושה ריח מסריח.

אורלי לוי אבקסיס (ישראל ביתנו):

מה שאתם אומרים זה שהפנסיונרים ישלמו את הרופאים בפריפריה? זה מה שאומר
משרד האוצר?

באסל גטאס (הרשימה המשותפת):

הבעייתיות בעניין הזה היא בהורדת התקרה מ-3 ל-2.5. זה לא נעשה בניקיון
כפיים.

מיקי לוי (יש עתיד):

מ-4.

באסל גטאס (הרשימה המשותפת):

מ-4 ל-3 זה היה חלק מחוק ההסדרים. אנחנו ידענו, היה דיון מהותי. אני בזה
מחזק את מה שאמרה אורלי. כשהיה 3 היה דיון, היה ויכוח על זה.

אורלי לוי אבקסיס (ישראל ביתנו):

אפילו על ה-3 היה ויכוח.

באסל גטאס (הרשימה המשותפת):

זה נקרא ויכוח על העניין הפיסקאלי. זה היה חלק מדיון שנעשה בעניין הרופאים
בפריפריה. זה נושא חדש.

היו"ר דוד ביטן:

אני אומר שזה לא נושא חדש. אני מסכים איתכם שיש בעיות בחוק הזה. הדיון צריך
להיות בוועדת כספים על העניין המהותי. עכשיו אני עובר להצבעה. מי בעד
הרביזיה?

הצבעה

בעד – 6

נגד – 9

נמנעים – אין

הרביזיה לא נתקבלה.

היו"ר דוד ביטן:

עכשיו נתווכח בוועדת הכספים.

הישיבה ננעלה בשעה 18:15.
