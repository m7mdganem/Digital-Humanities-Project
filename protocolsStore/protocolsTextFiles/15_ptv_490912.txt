פרוטוקולים/כספים/532

ירושלים, כ"ו באייר, תש"ס

31 במאי, 2000

הכנסת החמש-עשרה נוסח לא מתוקן

מושב שני

פרוטוקול מס' 90

מישיבת ועדת הכנסת

יום שלישי, י"ח באייר התש"ס (23 במאי 2000), שעה 10:15

נכחו:

חברי הוועדה: סאלח טריף-היו"ר

יולי אדלשטיין

עבד-אלמאלכ דהאמשה

נעמי חזן

אמנון כהן

סופה לנדבר

משולם נהרי

אופיר פינס-פז

יאיר פרץ

יורי שטרן

בני אלון

יעל דיין

אבשלום וילן

דוד טל

רענן כהן

מיכאל נודלמן

יצחק סבן

דליה רבין-פילוסוף

אריה האן מזכיר הכנסת

דוד לב סגן מזכיר הכנסת

מוזמנים: ד"ר איימי אבגר האגודה לקידום בריאות נשים

ד"ר דיאנה פלשר אחראית בריאות, נעמ"ת

יועץ משפטי: צבי ענבר, משה בוטון

מנהלת ועדה: אתי בן-יוסף

קצרנית: יפעת שפרכר

נושא: 1 סמכויות הוועדה לקידום מעמד האישה בעניין בריאות נשים – הצעה
לתיקון התקנון.

2. הצעת חוק הכנסת (תיקון – הוועדה המסדרת), התש"ס – 2000.

1.  סמכויות הוועדה לקידום מעמד האישה בעניין

  בריאות נשים – הצעה לתיקון התקנון.

היו"ר סאלח טריף:

ערעורים על החלטת יו"ר הכנסת והסגנים. חבר הכנסת אחמד טיבי איננו כאן וחבר
הכנסת עיסאם מחו'ל איננו כאן. תודה רבה.

סמכויות הוועדה לקידום מעמד האישה בעניין בריאות נשים. יש הצעה לתיקון
תקנון הכנסת. אנחנו מכירים את המחלוקות שיש בין ועדת העבודה והרווחה ובין
הוועדה למעמד האישה. אני מבקש להציג את עיקר הדברים.

יעל דיין:

אני העברתי לכם, חברי הוועדה, את כל החומר הרלוונטי. אני רוצה לציין שמלבד
התקנון יש נוהג. הוועדה למעמד האישה עוסקת מזה 9 שנים בנושא בריאות נשים.
אני העברתי לכם רשימה מפורטת, על מספר דפים, של כל הנושאים שהוועדה עסקה
בהם. כשקבענו את התקנון ואישרנו אותו כאן, לא עלה על דעתינו פירוט של הנושא
כי זה היה מובן מאליו. זאת שגיאה שלי, שלצערי אנחנו חייבים עכשיו לתקן
אותה. מעמד האישה נשמע משהו אבסרקטי. הוועדה עוסקת, למשל, בכל הנושא של
נשים בצה"ל. זה נושא שאפשר להגיד על פניו ששייך לחוץ וביטחון. הוועדה עוסקת
בכל הנושאים של אלימות כלפי נשים, שזה נושא שאפשר להגיד עליו שהוא בתחום
ועדת הפנים. כשהיה רצח היו פעמים שוועדת הפנים דנה בזה, אבל בסיס העבודה
שלנו עוסקת בנושא האלימות. אני יכולה לעבור נושא נושא, ואז אפשר להגיד שאין
טעם בוועדה למעמד האישה. הרציונל מאחורי הקמת הוועדה למעמד האישה היה
אפלייתן, קיפוחן ומעמדן המיוחד של נשים. בתקנון יש הרבה נושאים שאנחנו
עוסקים בהם ולא ציינו אותם.

אני מבקשת בטוב ולא בריב ועדות, כי זה לא היה אף פעם בכנסת הזאת, לאשר את
התוספת לתקנון, כאשר יש הבנה שיש נושאים שהם בריאות כללית שכוללים גם נשים
ואין שום כוונה לעשות כאן מחטפים. אני מאוד אבקש מכם להתייחס לרשימה
המפורטת, גם מבחינת הכמות של העיסוק. בכל העולם, כולל במדינת ישראל, כל שרי
הבריאות הופיעו בוועדה שלנו בעיסוקים האלה. למשרד הבריאות יש מחלקה לבריאות
נשים, יש לו מועצה ציבורית שהוקמה לאחרונה לבריאות נשים. בכל בתי החולים
בארץ הוקמו מרכזים לבריאות האישה. ביום חמישי אנחנו מכבדים את אירגון
הרופאות לבריאות נשים שהוקם. באו"ם בעוד שבועיים אנחנו מייצגים את הוועדה,
כאשר תהיה עצרת מיוחדת בנושא נשים. חלק גדול מהדיונים מוקדש לבריאות נשים.
אין מקום שבו לא מופרד הנושא משום הצורך בהרחבה. אני אתן לכם דוגמה
לטיפולים ספציפיים שנופלים בין הכיסאות. נמצאת פה חברת הכנסת דליה
רבין-פילוסוף שאחראית לוועדת המשנה לבריאות נשים בוועדה שלנו. למשל, נושא
אנרוקסיה. זה נושא שלנשים הוא מאוד משמעותי גם במערכות החינוך וגם במערכות
הבריאות. אנחנו עוסקים בו בצורה ססטמתית. יש נושאים כאובים, כמו אבחון
מוקדם של סרטן שד באוכלוסיות חרדיות, ערביות שאנחנו מנסים להגיע אליהן
במערכת שלמה של הסברה. אני לא אומרת שוועדת הבריאות תטפל בזה בצורה לקויה,
אבל תסתכלו על צורת הטיפול, על עומק הטיפול של הוועדה שלנו במשך כל השנים..

דוד טל:

יעל, אני רק מבקש ממך שלא תחלקי לנו ציון.

דליה רבין-פילוסוף:

היא לא חילקה לך ציון.

דוד טל:

היא מסבירה עד כמה אתם עמוקים ועד כמה אנחנו רדודים.

דליה רבין-פילוסוף:

לא נכון.

דוד טל:

זה בדיוק מה שהיא אמרה.

יעל דיין:

אני לא משווה, כשם שאני לא משווה את הטיפול שלנו במקלטים, את הטיפול שלנו
באלימות לאיזו שהיא ועדה אחרת. אלה המנדטים הברורים של הוועדה לקידום מעמד
האישה. ואם צריך, אולי פעם נקיים דיון עמוק יותר ורחב יותר בקשר לכל הנושא
של מעמד האישה, כי כשאומרים מעמד האישה זה לא דבר אבסטרקטי אלא יש לו
השלכות. כמובן שיש כאן מכתבים של כל אירגוני הנשים שתומכים בהצעה לתיקון
התקנון. נמצאות כאן שתי מומחיות. אני אבקש מהן להציג מבחינה אובייקטיבית את
הנושא.

היו"ר סאלח טריף:

תודה רבה. אני מבקש לשמוע עכשיו את יו"ר ועדת העבודה ,הרווחה והבריאות.

דוד טל:

אדוני היושב-ראש, מכובדי חברי הכנסת, אני סבור –ועד היום זה היה כך – שעל
פי תקנון הכנסת הוועדה המוסמכת לדון בנושא בריאות היא ועדת העבודה, הרווחה
והבריאות. הוועדה לקידום מעמד האישה עוסקת על פי התקנון בקידום מעמדה של
האישה, במניעת אפלייה, בהקטנת פערים, באלימות נגד נשים. נושא בריאות האישה
איננו כלול בתחום ענייניה. מבלי לפגוע בכבודה של עמיתתי, אני חושב שזו איזו
שהיא קפריזה, איזה שהוא שיגעון אימפריליסטי שכנראה אינו יודע שובע. אני
הייתי מציע לחברת הכנסת דיין, עם כל הכנות שבדבר, שבכנסת הבאה, אולי גם
בכנסת הזאת, תפנה ליושב-ראש הקואליציה לשנות את הוועדות. אז יש על מה לדבר.

אני סבור שבמקרה הזה היועץ המשפטי לוועדה כבר אמר את דברו בצורה חד משמעית
ופסקנית. גם יושב-ראש הכנסת חשב שנכון יהיה אם זה יידון בוועדת העבודה
והבריאות. הוועדה הזאת היא סוברנית להחליט כך או אחרת. מה שיווצר, אדוני
היושב-ראש, שחדשות לבקרים יועלו כאן בקשות שכאלה שיכרסמו במעמדן
ובסמכויותיהן של ועדות שונות. אם כבר היום התחומים ממילא הופכים להיות
מטושטשים, בצורה הזאת הם ילכו ויהיו אפורים יותר וכל אחד יעשה שבת לעצמו.
זה דבר שלדעתי ועדת הכנסת לא רוצה בו. אני סבור, אדוני היושב-ראש, שיהיה
נכון להשאיר את הנושא הזה בוועדת העבודה והרווחה של הכנסת, משום שהיא דנה
בנושאים הללו. עמיתתי נזכרה שהיא דנה בנושאים כאלה ואחרים. כנראה שהוועדה
למעמד האישה הרשתה לעצמה לדון לא בסמכות בנושא הבריאות של האישה. מחר יכול
להווצר מצב כזה שבנושא של בריאות הילד תדון ועדה אחרת, בנושא בריאות הגבר
תדון ועדה אחרת ובנושא בריאות הזקן תדון ועדה אחרת. אשר על כן, אני סבור,
אדוני היושב-ראש, שאין שום מקום להוציא את זה מוועדת העבודה והרווחה
והבריאות של הכנסת ולהעביר את זה לוועדה למעמד האישה. אני חושב שהסמכות של
הוועדה למעמד האישה היא סמכות מאוד רחבה. אני לא מקבל את הרושם שהיא
מובטלת. לכן, אני שוב חוזר ואומר, שיהיה נכון להשאיר את זה בוועדה שלנו,
ואני מבקש שאכן כך זה יהיה.

משה בוטון:

לפני כחודשיים ימים הוועדה הזאת החליטה להוסיף לוועדת העבודה והרווחה את
הבריאות.

היו"ר סאלח טריף:

אסור לשכוח שלקחו מוועדת החוץ והביטחון את הנושא של הנשים.

אופיר פינס-פז:

ועדת החוץ והביטחון מסכימה?

יעל דיין:

בוודאי. אנחנו מדברים על 8 שנים.

היו"ר סאלח טריף:

האגודה לקידום בריאות נשים, בבקשה. אנחנו מתייחסים לנושא הספציפי של למה
צריך לקחת סעיף מסויים מתחום ועדה לוועדה למעמד האישה.

איימי אבגר:

בעקבות כנס שערכנו בנושא גילינו הבדלים משמעותיים בין בריאות הגבר ובין
בריאות האישה. המטרה שלנו היתה להעביר מידע לנשים כדי שהן יוכלו לטפל
בעצמן, לקחת אחריות על הבריאות שלהן וגם להביא לשינויים במערכת בנושא של
מעמד האישה במערכת הבריאות. יש קשר בין מעמד האישה במערכת הבריאות למצב
הבריאות של הנשים בעובדה שהמודל שאפיין את מערכת הבריאות במשך 200 שנה, מאז
שהתחיל להתפתח הנושא של רפואה מודרנית, היה מודל גברי. יש כאן מכתב מהאגודה
שמראה שיתוף פעולה מאוד הדוק בין האירגונים הוולונטרים, אירגוני הנשים,
ובין הוועדה הזאת. אני רואה מקום להעלות נושאים חדשים, כמו שחברת הכנסת
דיין ציינה, על סדר היום של הוועדה שעוסקת במעמד האישה, ואחר כך אני שמחה
על העניין ועל הויכוח על המקום של בריאות האישה בדיון יותר מעמיק בוועדות
אחרות. בעיני, האפשרות שלנו להעלות נושאים ולהעלות את המודעות של החברות
בוועדה למעמד האישה היא חשובה מאוד.

היו"ר סאלח טריף:

האם כשהקימו את הוועדה למעמד האישה ידעו שהיא הולכת לגעת במספר ועדות? למה
לא כתבו את הדברים במדוייק? נראה לי שעדיין הכל מטושטש. לפי הבקשה של יעל
יש לנו סוגייה.

צבי ענבר:

כאשר הוקמה הוועדה לקידום מעמד האישה, קבעו שזו ועדה שתפעל לקידום מעמד
האישה. לא קבעו, למשל, שזו ועדה לענייני נשים. הכנסת ראתה לפניה מצב שבו
אין שיוויון לנשים. הוועדה הוקמה על מנת לדון בכל תחום שבו יימצא שהאישה
מופלית לרעה ואין שיוויון בין האישה ובין הגבר. הוועדה הוקמה על מנת לקדם
לקראת שיוויון, למנוע אפלייה, להקטין פערים בכלכלה ובשוק העבודה כל אימת
שיש סוגייה שמראה שיש פער בכלכלה ובשוק העבודה, ובאופן מפורש נאמר גם שהיא
הוקמה להאבק באלימות כלפי נשים. כל הסוגייה של אלימות היא בתחום סמכותה של
ועדת החוקה, היא בתחום סמכותה של ועדת הפנים, אבל המאבק באלימות כלפי נשים
נמצא בסמכותה של הוועדה למעמד האישה, כי זו תופעה בולטת שיש מקום למלחמה
בה, שלא לדבר על המלחמה בעבדות נשים שזה זועק למלחמה טוטאלית. כל הדברים
האלה היו במחשבה של המחוקק שהקים את הוועדה. כשמדובר בפערים בשוק העבודה,
הסמכות היא בידי הוועדה למעמד האישה כי האישה עדיין מופלית לרעה. נושא
בריאות האישה זו סוגייה שהיא מיוחדת לנשים, בזה אין ספק, אבל אין מדובר פה
בצורך בשיוויון, בצורך במניעת אפלייה.

דליה רבין-פילוסוף:

למה? על מה אנחנו נלחמים?

צבי ענבר:

אלה נושאים שהם בתחום סמכותה של ועדת הבריאות.

דליה רבין-פילוסוף:

למה כאשר ההבדל נוצר מהשוני בין המינים זה לא ישים לגבי בריאות?

צבי ענבר:

רק אם מדובר בקיפוח.

דליה רבין-פילוסוף:

אנחנו מטפלים בנושאים שהם ספציפיים לנשים בתחום של הבריאות, כאשר כתוצאה
מהשוני יש גם קיפוח. אנחנו לא מעלים נושאים שאנחנו לא מעוניינים לקדם אותם.
זה מביא לקיפוח בדיוק כמו בעבודה.

צבי ענבר:

שם הוועדה נקבע כוועדה לקידום מעמד האישה ולא כוועדה לענייני נשים. לא נאמר
שהוועדה תעסוק בכל נושא הנוגע לנשים.

דליה רבין-פילוסוף:

גם לא נאמר רווחת נשים. אם אתה מתייחס לרווחה, אז רווחה זה גם בריאות נשים.
זה בדיוק אותו דבר. בשנים האחרונות יש התפתחות אדירה בהסתכלות הרפואית על
השוני בין גברים לנשים. שמענו לא מזמן הרצאה של מומחית מארצות הברית,
שסיפרה שהגיעו למסקנה שכל מבנה התא של לב האישה שונה, ושאת כל הנסיונות
בארצות הברית בתרופות עושים על גברים ולא על נשים. הכל רץ קדימה ומשתנה. זה
שכשהגדירו את מעמד האישה לא חשבו על זה, זה לא אומר שזה לא כלול בנושא של
רווחת נשים. צריך ללכת עם הרעיון קדימה. יש הבדלים מעצם השוני בין אישה
וגבר שמובילים לקיפוח.

צבי ענבר:

יש הבדלים. הרעיון מאחורי הוועדה היה לעסוק במניעת אפלייה והקטנת פערים.

דליה רבין-פילוסוף:

אבל גם בבריאות אנחנו עוסקים בהקטנת פערים. הכנסת תרופות לסל שהן ספציפיות
לאישה זה הקטנת פער, זה מניעת קיפוח של נשים.

יעל דיין:

אוסטרופורוזיס לא נחשב למחלה עד שלא נאבקנו.

היו"ר סאלח טריף:

אני לא יודע אם יש מחקר שמראה שמחלות תוקפות באופן לא שוויוני או שוויוני.

צבי ענבר:

אני מוכן לקבל את זה שתפיסתי את הנושא שונה לחלוטין מתפיסת יושבת-ראש
הוועדה לקידום מעמד האישה ומתפיסת יושבת-ראש ועדת המשנה. לכן גם הצעתי
ליושבת-ראש הוועדה, שכל עוד אנחנו עוסקים בשאלת תחום הסמכויות שבין
הוועדות, אני תומך בגישת יושב-ראש ועדת העבודה והרווחה והבריאות שהנושא הוא
בתחום סמכותו. סמכותה של הכנסת לקבוע את תחום הסמכויות של הוועדות. אני על
זה לא מדבר. מותר לכנסת לבוא ולהגיד: אני רוצה שכל ענייני הנשים יהיו
בוועדה לענייני נשים. יכולים באותה מידה לבוא ולהגיד שכל נושא שנוגע לחרדים
יצא מתחום כל הוועדות, כל נושא הנוגע למיעוטים יצא מתחום הוועדות וכו'.
סמכותה של הכנסת לקבוע באיזו צורה היא רוצה לעבוד – לפי נושאים, כמו חינוך,
עבודה וכו', או לפי מגזרים באוכלוסייה. תחליט הכנסת. אני בעניין הזה לא
אומר אף מילה. איך שהכנסת תגדיר, אני רק אבוא ואומר איך אני מבין את
ההגדרה. הסברתי איך אני מבין את ההגדרה כפי שהיא היום. רוצה הוועדה למעמד
האישה להתעסק בכל נושא הבריאות, תגיש הצעה לתיקון התקנון.

דליה רבין-פילוסוף:

אתה אומר רווחה כן, אבל רווחה לא כולל בריאות.

צבי ענבר:

אני אומר בכל מה שנוגע להקטנת פערים.

דליה רבין-פילוסוף:

למה רווחה אצלו זה כולל בריאות, וכשמדובר ברווחת נשים זה לא כולל בריאות?

דוד טל:

לא, הוועדה היא ועדת העבודה, הרווחה והבריאות.

יעל דיין:

אתה הגדרת בדיוק נכון את סוג העיסוק על פי נושאים, או את סוג העיסוק הרוחבי
שחוצה את הקווים. הוועדה במהותה היא ועדה רוחבית, זאת אומרת היא עוסקת
בנשים ערביות, בנשים עולות וכן הלאה. זאת אולי הוועדה היחידה שהיא רוחבית.
אין לנו מינסטוריון שמולו אנחנו עובדים. אנחנו עובדים מול כל המינסטריונים,
בכל התחומים, כאשר הנושא המשותף הוא הנושא הרוחבי של נשים. יכול להיות
שמלכתחילה היה צריך לשנות את השם מקידום מעמד האישה לענייני נשים. זה פשוט
מכוער. זה לא קיים בשום מקום. אנחנו עלינו דרגה בזה שבמקום ענייני נשים,
שזה נשמע כמו מחזור או משהו, אנחנו מדברים על מעמד האישה. הוועדה הזאת שונה
מוועדות אחרות בזה שהיא רוחבית, היא עוסקת בכל התחומים שנוגעים לאישה. האם
אפשר לקבל את ההגדרה שהוועדה היא רוחבית?

צבי ענבר:

ודאי שאפשר. אין ספק שהכנסת יכולה להחליט שהוועדה תדון בכל הנושאים הקשורים
בנשים.

יולי אדלשטיין:

קטונתי להכנס לוויכוח המשפטי שהיה כאן, וגם אני לא בטוח שאנחנו כאן, תוך
שתי דקות, יכולים לקבל את ההחלטות הערכיות. אני חייב להלשין על הוועדה
למעמד האישה שקיימה דיון בנושא ספורט. אני לא זוכר שזבולון אורלב הגיש
תלונה ליושב-ראש הכנסת. השתתפתי גם בדיון עם נציגי המשטרה, שאני לא זוכר
שדוד אזולאי הגיש תלונה ליושב-ראש הכנסת. אני רוצה לפנות ליושב-ראש העבודה
והרווחה בנסיון להבין למה דווקא הנושא הזה מעורר כזאת התנגדות. אולי אפשר
להגיע סוף סוף להסכמה.

דליה רבין-פילוסוף:

הגענו הנה כי אי אפשר להסכים.

דוד טל:

חברת הכנסת יעל דיין ביקשה את השינוי הזה, והיות והרשות המחוקקת מפקחת על
הרשות המבצעת, במקרה הזה ועדת העבודה, הרווחה והבריאות מפקחת על משרד
הבריאות, אני סבור שלא יהיה נכון להתחיל לפרק מוועדת העבודה או ממשרד כזה
או אחר חלקים חלקים לכל מיני ועדות. אני חושב שזה נכון שזה יישאר כאן.
הפירוק הזה הוא מלאכותי. אם זה יקרה, מחר ועדת העבודה והרווחה תגיש בקשה
ליושב-ראש הנכבדה הזאת להעביר את כל הנושא של הקטנת הפערים במאבק באלימות
בנשים. לצערי, חברת הכנסת דיין לעולם לא יודעת שובע והיא רוצה עוד ועוד
ועוד. זה עניין קואליציוני. שתבקש מיושב-ראש הסיעה שלה לקבל את ועדת
העבודה, הרווחה והבריאות. אנחנו לא נדרוש להוציא משם את הנושא של הנשים
החרדיות.

עבד-אלמאלכ דהאמשה:

אני מבין שמבחינה משפטית ההגדרה ברורה – יש מעמד האישה ויש בריאות. הבריאות
היא של כל הציבור. אני הייתי יכול להבין אם היו אומרים לנו שהדיון בוועדת
העבודה והרווחה לא ימוצה, או לא יגנו על האנטרסים של הנשים. כל עוד ועדת
העבודה והרווחה איננה חשודה בקיפוח מגזר זה או אחר בתחום הבריאות, למה
להוציא את הנושא מסמכותה? לא כל דבר שנוגע לנשים חייב להגיע לוועדה למעמד
האישה. זו ועדה שסמכותה לדון בבריאות של כל הציבור – נשים, ילדים וכו'.

אופיר פינס-פז:

אני באתי לדיון הזה כדי לשמוע. לא התחייבתי לא לפה ולא לשם. אמר כאן צבי
ענבר דברים ברורים. מי שרוצה לעשות כיפופי ידיים ברמה של פוליטיקה, של כנסת
זה בסדר גמור, זה מותר, זה לגיטימי, זה קורה בוועדת הכנסת כל הזמן, זה חלק
מכללי המשחק. אני לא רוצה להיות שותף לזה. יעל, אם את רוצה עמדת סיעה, תעשי
דיון בסיעה. אני אעשה אותו מתי שתרצי. אין פה משמעת קואליציונית לתמוך
בעמדה שלך. העמדה שלך היא באופן מוחלט בניגוד לעמדתי. לא השתכנעתי שמדובר
פה במעמד האישה, למרות שהבאת מומחית. יכול להיות שבשיחה יותר ארוכה, יותר
ממצה היא תשכנע אותי, אבל בינתיים היא לא שיכנעה אותי. יש כאן סטטוס-קוו
מאוד ברור. אני לא רואה שום סיבה מדוע אסור לוועדות אחרות לעסוק בנושאים
שקשורים לנשים. אני לא מקבל את הגישה הזאת בכלל. זה לא אומר שלך אסור לעסוק
בכל נושא אחר. את מציעה שינוי תקנון, את לא מבקשת רשות לדון בכל נושא. את
מציעה שוועדת העבודה, הרווחה והבריאות לא תוכל לדון בנושא שלך. זה נראה לי
מרחיק לכת. אני חושב שהפתרון הנכון – אני אומר את זה על דעתי – יהיה להקים
ועדה קבועה משותפת לשתי הוועדות, שתדון בכל נושא של בריאות נשים.

דליה רבין-פילוסוף:

עד עכשיו כל ועדה משותפת שהוקמה, ועדת העבודה והרווחה החרימה אותה.

אופיר פינס-פז:

יכול להיות.

דליה רבין-פילוסוף:

בשביל זה הגענו הנה. יש פה מאבקים אישיים.

אופיר פינס-פז:

אם יש פה מאבקים אישיים, אני לא מוכן להיות חלק מהמאבק האישי הזה. אני רואה
את העניין הזה כפי שהוא קבוע בתקנון, כפי שהוא הוצג על ידי היועץ המשפטי
לכנסת. זה נראה לי עמדה מאוד מוצקה, מאוד חד משמעית ,ואני בשלב הזה בוודאי
אתמוך בה. אם הסיעה תקבל החלטה אחרת, אני כמובן אהיה כפוף לעמדת הסיעה.

יעל דיין:

אני לא הצעתי אף לרגע ליטול מסמכויות הוועדה של הבריאות איזה שהוא נושא
שהיא חפצה בו. אני חושבת שלא נכון להתעלם מעבודה של 8,9 שנים, שהפכה להיות
נוהג גם אם היא לא עוגנה בתקנון. אני עבדתי מול ועדת העבודה והרווחה כל
השנים. לא היה אף פעם ויכוח. לא הגענו לוועדה הזאת אפילו לדיון על הצעות
לסדר. אין כאן שום צרות עין, אלא הנמקה של נושא שאנחנו מטפלים בו. אני בכל
זאת מבקשת להתחשב ב-8,9 שנים שאנחנו עוסקים בצורה סיסטמתית בנושא. אי אפשר
להגיד שפתאום התעוררתי ואני חוטפת ממישהו. אני לא חוטפת מאף אחד. אנחנו
עוסקים בזה מעצם מהותה של הוועדה. בכל מקום יש ייחוד לנושא ודיון נפרד. אני
הצעתי, בשעתו, לגבי נושא ספציפי של הצעות לסדר בנושא סרטן השד, להקים ועדה
משותפת. ועדת הכנסת קיבלה את זה. אני מוכנה גם לפתרון קבע של ועדה משותפת,
שדליה רבין תעמוד בראשה.

היו"ר סאלח טריף:

זה נושא שונה מהבקשה שלך לשינוי התקנון.

יעל דיין:

היה ולא ייכנס התיקון לתקנון, אני מבטיחה שהעבודה בעתיד תהיה כפי שהיתה עד
עכשיו, זאת אומרת אנחנו נעסוק בנושאים הספציפיים ומידי פעם ועדת הבריאות
תעסוק. עיני לא צרה בהם. לא ביקשתי אותם אף פעם, כשם שהם ביקשו, לבטל ישיבה
או להעביר לי נושא. אלף פרחים יפרחו. כשם שאנחנו עובדים בתיאום עם כל
הוועדות, אני מבקשת שנמשיך..

אופיר פינס-פז:

הוא ביקש ממך לבטל ישיבות?

יעל דיין:

כן. אני בכל זאת מבקשת להתחשב בשנים שעברו ובטיפול המסור שלנו. זה לא דבר
שצץ פתאום בחודש האחרון.

היו"ר סאלח טריף:

רבותי, אנחנו כאן בדיון בבקשה לשינוי תקנון הכנסת. העניין של שינוי תקנון
אינו דבר פשוט. תקנון הכנסת נקבע. היה איזה הגיון מסויים מאחורי זה. בקטע
הזה של הוועדה למעמד האישה כוועדה שהוקמה כדי לתת מעמד מיוחד גם לנושא
הנשים בכנסת וגם לנושא קידום מעמד האישה בתחומים רבים, היה ברור שתהיה
נגיסה כמעט בכל ועדה. אני מבין שמכל יתר הוועדות לא היתה בעיה. הבעיה
התמקדה בנושאים שקשורים לוועדת העבודה, הרווחה והבריאות. לפי דעתי, צריך
לקיים דיון מאוד מאוד נוקב ועקרוני, וצריך גם להחליט. ההחלטה, לפי הערכתי,
לא צריכה להיות לכנסת הזאת. אם צריכה להתקבל החלטה נכונה ועקרונית מה יותר
טוב שיהיה בעתיד, זה יהיה שינוי תקנון שעכשיו נקבע אותו אבל שיחול החל
מהכנסת הבאה, כי כאן יש גם מאבק של כוחות בןי אנשים שהתחילו לעסוק בעניין
הזה בשתי ועדות. לכן, בקטע הזה, אני מוכן לעוד דיון, לשמוע הצעות נוספות של
מומחים ,להתייעץ עם גורמים נוספים בכנסת ולקבל החלטה בדיעה אחת ובעצה אחת
עם היועץ המשפטי של הכנסת. אם הוועדה לקידום מעמד האישה תזכה בכך שבעוד
שנתיים, שלוש הנושא הזה יהיה שלה או לא יהיה שלה, אז יצאנו נשכרים, אבל
בשלב הזה של התנהלות העניינים כאן, אני מציע מנגנון כזה שאם הוועדה למעמד
האישה רוצה לדון בנושא מסויים בתחום הבריאות וועדת העבודה והרווחה מונעת את
זה ממנה, היא תפנה אלינו כדי שנסייע לה.

דוד טל:

ועדת העבודה לא יכולה למנוע ממנה. היא יכולה לפרוץ גדר ולקחת לעצמה את
הזכות לעשות את זה. זה לא יהיה נכון, זה לא יהיה בסדר, משום שכל ועדה אחרת
יכולה לעשות את זה.

היו"ר סאלח טריף:

כיוון שוועדת הכנסת היא הוועדה המתאמת בין הוועדות והיא הוועדה המסדירה
זכויות כאלה, אני לא סתם מציע את עצמי ואת הוועדה כדי שפריצות כאלה יהיו
בתיאום. יעל, את הבאת את הוועדה לקידום מעמד האישה להתקדמות גדולה. אם את
רוצה להשיג הישג, לפחות שההישג הזה יהיה לעתיד.

יעל דיין:

אין לי בעיה.

היו"ר סאלח טריף:

בנושאים כאלה, שאני מבין שיהיו לך על סדר היום, אני מציע שתהיה פנייה לכאן.
אני אבוא בדברים עם חבר הכנסת טל, ואנחנו ננסה ליישב את העניין הזה בצורה
הטובה ביותר.

יעל דיין:

כדאי שנעשה רוויזיה על השיטה הזאת בתום חודש, חודשיים, כדי להבטיח
שהנושאים, אם אין עליהם הסכמה, לא חס וחלילה יישמטו.

היו"ר סאלח טריף:

חברת הכנסת יעל דיין, אם תבואי אלינו בנושא שהוא בעל חשיבות ושוועדת העבודה
והרווחה לא טיפלה בו..

דוד טל:

אדוני, אני שם דברים על דיוקם. לא היה אף נושא אחד שוועדת העבודה לא דנה
בו. אני רוצה להזכיר ליושב-ראש הוועדה, שוועדת העבודה, הרווחה והבריאות דנה
יותר מכל שאר הוועדות על פי הנתונים הסטטיסטיים של הכנסת. היא דנה אפילו
יותר מוועדת הכספים מבחינת ישיבות.

יעל דיין:

אני מקבלת את הצעת היושב-ראש, שמורכבת א. מדיון נוסף ב. חברת הכנסת דליה
רבין-פילוסוף תגיש לכבוד יושב-ראש ועדת כנסת את הפעילות המתוכננת שלנו
בנושא בריאות למושב הקיץ, כאשר זה כולל הרבה מאוד סיורים בנושאי בריאות
נשים שאנחנו כבר מתואמים, כמו הסיור אצל הנשים הבדואיות שחס וחלילה לא נבטל
אותו.

היו"ר סאלח טריף:

אני מבקש להעביר לנו את זה. אנחנו נעשה ישיבת תיאום של ראשי ועדות, ואם זה
לא יוכרע – נכריע.

דוד טל:

ואם לא, אדוני, אפשר להצביע על סדר היום שהיא ביקשה.

יעל דיין:

אתה יכול להצביע, אבל אני אבקש התייעצות סיעתית בכל מקרה.

היו"ר סאלח טריף:

אני ביקשתי שנעשה עוד דיון אחרי שתביאו לנו את המסמך שלכם. אני אבקש מחבר
הכנסת טל גם להביא.

דוד טל:

אני לא יכול להביא מומחים גברים, כי זה יראה שוביניסטי, ואני לא רוצה שזה
ייראה כך. אני רוצה שתתחשב בזה שאני לא יכול להביא מומחים גברים.

2. קביעת ועדה לדיון בהצעות חוק.

היו"ר סאלח טריף:

קביעת ועדה לדיון בהצעות חוק. הצעת חוק יסוד נשיא המדינה (תיקון - תנאי בן
זוג של נשיא המדינה), של חבר הכנסת סילבן שלום. הצעת חוק יסוד הממשלה
(תיקון - תנאי בן זוג של ראש הממשלה), של חבר הכנסת סילבן שלום. נשמעה
ההצעה להעביר את הצעת החוק לוועדה משותפת של ועדת הכספים וועדת החוקה, חוק
ומשפט של הכנסת. זאת האכסניה הנכונה, אדוני היועץ?

צבי ענבר:

היא יכולה להיות אכסניה נכונה. מבחינה עניינית נכון להעביר את זה לחוקה,
מפני שיש מקום לקבוע אם אשת ראש הממשלה זאת אישה פרטית, או שמוטלים עליה
חובות. זה עניין של תפיסה. תפקידה של ועדת הכספים לקבוע את התנאים.

היו"ר סאלח טריף:

טוב, ועדת כספים וחוקה, כאשר היושב ראש יהיה מוועדת הכספים. אני מבקש שיהיו
בה 6 חברים.

צבי ענבר:

אם זה תיקון חוק יסוד, זה צריך להיות יושב-ראש מוועדת חוקה.

היו"ר סאלח טריף:

אוקיי, חוקה וכספים, כאשר היושב-ראש מחוקה. הצעת חוק יסוד ירושלים (תיקון -
שטח השיפוט פעילות שלטונית), של חבר הכנסת יהושע מצא. ועדת החוקה, מי בעד?

יאיר פרץ:

ועדת הפנים.

היו"ר סאלח טריף:

זה חוק יסוד.

יאיר פרץ:

אז ועדה שמורכבת משתי הוועדות.

היו"ר סאלח טריף:

אוקיי, חוקה ופנים, כאשר יעמוד בראשה חבר הכנסת אמנון רובינשטיין.

אתי בן-יוסף:

גם 6 חברים?

היו"ר סאלח טריף:

6. הצעת חוק שירותי הדת היהודיים, התש"ס- 2000, של חבר הכנסת רומן ברונפמן.
יש הצעות להעביר את הצעת החוק לוועדת הכלכלה או לוועדת הפנים. זה נושא
לוועדת הפנים. מי בעד להעביר לוועדת הפנים?

ה צ ב ע ה

בעד – 6

נגד – 0

אושר

3.  הצעת חוק הכנסת (תיקון – הוועדה המסדרת), התש"ס – 2000.

היו"ר סאלח טריף:

הצעת חוק הכנסת (תיקון – הוועדה המסדרת), התש"ס –2000.

אופיר פינס-פז:

אתה יודע שאני הגשתי הצעת חוק פרטית. אני הבנתי שזה על פי בקשתך ועל פי
בקשתו של בורג.

היו"ר סאלח טריף:

אנחנו נקדם לך אותה.

אופיר פינס-פז:

היא תעלה בשבוע הבא למליאה.

היו"ר סאלח טריף:

אנחנו מדברים על הצעת חוק שתסדיר את נושא הוועדה המסדרת. הוספת סעיף 2א (א)
"מוקדם ככל האפשר לאחר היבחרה, תבחר הכנסת ועדה מסדרת, בה תהיינה מיוצגות
כל הסיעות. (ב) הוועדה המסדרת תביא לאישור הכנסת הצעה בדבר הרכב הוועדות
הקבועות. (ג) לוועדה המסדרת יהיו, עד לבחירתה של ועדת הכנסת, סמכויות ועדת
הכנסת הנוגעות לסדרי הבית ולדיוני הכנסת".

אופיר פינס-פז:

אגב, שלי זה אותו נוסח.

אריה האן:

אני מציע שתעביר את זה מחר.

היו"ר סאלח טריף:

תעביר את זה מחר. צבי, בעניין הזה אין הרבה התחכמויות. הוועדה המסדרת היא
ועדת כנסת עד שיש ועדה קבועה.

דוד לב:

כל עוד אתה לא יכול לכנות את הוועדה הזאת ועדת כנסת, אתה מכנה אותה ועדה
מסדרת והיא עושה בדיוק את אותו דבר.

צבי ענבר:

לא יהיו לה סמכויות, למשל, בנושא חסינות, אבל יהיו לה סמכויות בכל מה שנוגע
לסידרי הבית. זה כל מה שהיא עושה היום, רק שמעתה זה יהיה מעוגן סוף סוף
בחוק. אני בכלל משתדל שכל הדברים שנמצאים בנוהג ובנוהל יהיו בחוק ובתקנות.

היו"ר סאלח טריף:

רבותי, אנחנו מאשרים את זה לקריאה ראשונה, כאשר אנחנו מחכים לך, אופיר, עד
שתעביר את זה מחר.

הישיבה ננעלה בשעה 11:20

2.
