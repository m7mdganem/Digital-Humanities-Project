הכנסת השבע-עשרה נוסח לא מתוקן

מושב שלישי

פרוטוקול מס' 148

מישיבת ועדת הכנסת

יום שני, כ"ו בתשרי תשס"ח, 8.10.2007, שעה 10:30

סדר היום:

1.  קביעת מסגרת הדיון להודעת ראש הממשלה עם פתיחת מושב החורף, לפי סעיף
    34א(ג) לתקנון הכנסת, על פעילות הממשלה בתקופה שחלפה מאז המושב הקודם
    ועל תוכניות הממשלה למושב הקרוב.

2.  קביעת מסגרת הדיון להצעות להביע אי-אמון בממשלה.

נכחו:

חברי הוועדה:

יעקב מרגי – היו"ר הזמני של ועדת הכנסת

מוחמד ברכה

יצחק גלנטי

נסים זאב

יואל חסון

יורם מרציאנו

גדעון סער

מאיר פרוש

משה שרוני

מוזמנים:

חה"כ אלי אפללו

מזכיר הכנסת: איל ינון

סגנית מזכיר הכנסת: ירדנה מלר-הורוביץ

סגן מזכיר הכנסת: נאזם בדר

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

1.  
    קביעת מסגרת הדיון להודעת ראש הממשלה עם פתיחת מושב החורף, לפי סעיף
    34א(ג) לתקנון הכנסת, על פעילות הממשלה בתקופה שחלפה מאז המושב הקודם
    ועל תוכניות הממשלה למושב הקרוב

2.  קביעת מסגרת הדיון להצעות להביע אי-אמון בממשלה

היו"ר יעקב מרגי:

בוקר טוב. אני מתכבד לפתוח את ישיבת ועדת הכנסת שמספרה 148. על סדר-היום
קביעת מסגרת הדיון להודעת ראש הממשלה עם פתיחת מושב החורף, לפי סעיף 34א(ג)
לתקנון הכנסת, על פעילות הממשלה בתקופה שחלפה מאז המושב הקודם ועל תוכניות
הממשלה למושב הקרוב. כמו כן, על סדר-היום קביעת מסגרת הדיון להצעות להביע
אי-אמון בממשלה.

מאיר פרוש:

האם היעדר חברי כנסת זוהי מחאה על כך שהתחילו את המושב - - - ?

היו"ר יעקב מרגי:

הייתי מגדיר את זה קשיי הסתגלות.

אני מציע – ואני מבין שזה גם על-פי התקנון – לקיים דיון משולב בשני
הנושאים, וכמו כן, בהצעות האי-אמון בממשלה לתת עשר דקות למציעים.

יורם מרציאנו:

כבר יש הצעות אי-אמון, עוד לא התחלנו. גדעון, לא נתַנוּ סיבות לאי-אמון.

גדעון סער:

אנחנו שמענו שאהוד ברק אמר אתמול ש-2008 היא שנת המהפך. אמרנו: אם אומר את
זה שר בכיר בממשלה, אז 2008 היא שנת מהפך.

יורם מרציאנו:

האמת שהייתי שם...

קריאות:

- - -

היו"ר יעקב מרגי:

אם אתם רוצים, אני מוכן לפתוח דיון על מסגרת הדיון.

יצחק גלנטי:

 על מה? על מהפך בליכוד?...

היו"ר יעקב מרגי:

לא. לפתוח דיון על קביעת מסגרת הדיון.

יואל חסון:

אנחנו פשוט שואלים למה אי-אמון. כבר נתַנוּ סיבות לאי-אמון? אולי נבטל את
האי-אמון, אולי נציע להגיע להסכמה.

מוחמד ברכה:

מה, הממשלה שבתה כל ארבעת החודשים האלה ולא עשתה שום דבר?

היו"ר יעקב מרגי:

רבותי, אפילו לא שאלתם על מה האי-אמון. זה כל כך טריוויאלי, שאף אחד לא שאל
על מה האי-אמון, אז אני קורא הנושאים.

נסים זאב:

אף פעם לא קרה שביום הראשון של המושב היתה הצעת אי-אמון.

מוחמד ברכה:

תמיד היה.

נסים זאב:

בפתיחת מושב היה מגיע הנשיא.

איל ינון:

הוא בא.

גדעון סער:

גם כשאתה היית באופוזיציה, זה היה.

היו"ר יעקב מרגי:

קודם כול, תמיד היה, ויש תקדימים לכך שהיו הצעות אי-אמון בישיבה הראשונה של
המושב.

אני קורא את הנושאים להצעות האי-אמון. ההצעה הראשונה: התוכנית המדינית
המסוכנת של ראש הממשלה הכוללת גם את חלוקת ירושלים, של האיחוד
הלאומי-מפד"ל-יהדות התורה; המועמד להרכיב את הממשלה הינו חבר הכנסת בנימין
אלון.

הצעה שנייה: הוויתורים חסרי האחריות של אולמרט בשיחות עם אבו מאזן, של
הליכוד; המועמד להרכיב את הממשלה הינו חבר הכנסת בנימין נתניהו.

הצעה שלישית: מדיניותה בתחום החברתי, הכלכלי והמדיני, של
חד"ש-רע"מ-תע"ל-בל"ד; המועמד להרכיב את הממשלה הינו חבר הכנסת מוחמד ברכה.

הצעה רביעית: התנהלותה בתחום החברתי, הכלכלי והמדיני, של מרץ-יחד; המועמד
להרכיב את הממשלה הינו חבר הכנסת יוסי ביילין.

כפי שהצעתי, הדיון יהיה משולב – עשר דקות למציעים וחמש דקות לכל סיעה.

נסים זאב:

סליחה, אולי נקיים הצבעה ראשונה אם בכלל לקיים את הדיון הזה ביום הראשון של
פתיחת המושב.

היו"ר יעקב מרגי:

זה לא עומד על הפרק. תגיש בקשה לשינוי.

נסים זאב:

האם ועדת הכנסת מורשית.

היו"ר יעקב מרגי:

עניתי לך. לא. תגיש בקשה לשינוי התקנון.

נסים זאב:

היועצת המשפטית, אני רוצה לשמוע האם אנחנו יכולים להצביע אם בכלל לקיים
דיון בפתיחת המושב באי-אמון. בעבר זה לא היה כך, לא זכור לי.

היו"ר יעקב מרגי:

זכור.

מוחמד ברכה:

גם סיעת ש"ס הגישה הצעת אי-אמון כשהיתה באופוזיציה.

נסים זאב:

לא ביום הראשון של המושב.

מוחמד ברכה:

ביום הראשון.

היו"ר יעקב מרגי:

במושב הקודם, זה היה ביום הראשון. רבותי, אני מעלה את זה להצבעה.

קריאה:

- - -

היו"ר יעקב מרגי:

אין סמכות לוועדת הכנסת.

נסים זאב:

איפה ההחלטה שהנשיא בא ומברך בפתיחת מושב החורף? היתה החלטה.

איל ינון:

הוא בא.

היו"ר יעקב מרגי:

זה מובא בתקנון.

נסים זאב:

אני רוצה לדעת אם הוא בא לברך אותנו או לא.

היו"ר יעקב מרגי:

חבר הכנסת זאב, סיימת את המכסה. למרות שהינך חבר לסיעה וחבר טוב שלי לסיעה,
מרגע זה אין לך רשות דיבור.

אני קורא את סעיף 34א(ב) לתקנון: "נשיא המדינה רשאי לפתוח את ישיבת הכנסת
הראשונה בכל מושב של הכנסת". עד כאן, חסל סדר בנושא הזה.

אני מעלה להצבעה את הצעתי למסגרת הדיון.

 יצחק גלנטי:

יש לי הצעה לשינוי הצעתך בנושא הזמנים. האם זה חייב להיות עשר דקות?

מוחמד ברכה:

חייב – לפי התקנון.

היו"ר יעקב מרגי:

מי בעד מסגרת הדיון כפי שהצעתי? מי נגד? מי נמנע?

נסים זאב:

אני לא מצביע.

היו"ר יעקב מרגי:

תימנע. מצדי, אתה יכול להתנגד.

נסים זאב:

אני בכלל נגד כל ההחלטה.

ה צ ב ע ה

בעד – 8

נגד – 1

נמנעים – אין

ההצעה למסגרת דיון משולב – עשר דקות למציעים וחמש דקות לכל סיעה – נתקבלה.

היו"ר יעקב מרגי:

בעד מסגרת הדיון – 8, נגד – 1, אין נמנעים. אני מודיע שמסגרת הדיון נקבעה
לעשר דקות למציעים וחמש דקות למשיבים, כאשר הדיון הוא דיון משולב.

לפני שאני נועל את ישיבת ועדת הכנסת, אני מברך את חברי הכנסת המוסלמים בחג
הרמדאן.

תודה רבה, הישיבה נעולה.

הישיבה ננעלה בשעה 10:45.
