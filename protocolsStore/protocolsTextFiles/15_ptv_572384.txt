פרוטוקולים/ועדת הכנסת/4852

ירושלים, כ"ז בניסן, תשס"ב

9 באפריל, 2002

הכנסת החמש-עשרה נוסח לא מתוקן

מושב רביעי

פרוטוקול מס' 290

מישיבת ועדת הכנסת

יום רביעי, כ"ב באדר התשס"ב (6 למרץ 2002), שעה: 09:00

סדר היום: א. הצעה להרכב ועדת חקירה פרלמנטרית בנושא האזנות סתר –

הצעת חבר הכנסת אורי אריאל.

ב. בשעה 10:45 – קביעת ועדה לדיון בהצעת חוק העסקת עובדים על ידי

קבלני כוח אדם (תיקון) (תיקון מס' 2), התשס"ב – 2002 (פ/3081).

ג. הצעת חברת הכנסת יהודית נאות לתיקון סעיף 110 לתקנון הכנסת, בדבר

נוהל הדיון ברביזיה בוועדות הכנסת.

ד. דיווח בכתב של משלחות פרלמנטריות – פניית יו"ר הכנסת.

ה. העברה מוועדה לוועדה אחרת.

ו. בקשת יו"ר ועדת החינוך והתרבות למיזוג הצעות חוק הבטיחות

במקומות ציבוריים.

ז. קביעת ועדות לדיון בהצעות חוק ובהצעות לסדר היום.

ח. בקשת הממשלה להקדמת הדיון בהצעת חוק מיסוי מקרקעין (שבח,

מכירה ורכישה) (תיקון מס' 50 והוראת שעה), התשס"ב 2002.

נכחו:

חברי הוועדה: יוסי כץ – היו"ר

מיכאל איתן

זאב בוים

זהבה גלאון

שאול יהלום

יהודית נאות

מזכיר הכנסת, אריה האן

סגן מזכיר הכנסת, דוד לב

ראש אגף קשרי חוץ, רות קפלן

מנהלת לשכת מזכיר הכנסת, גאולה רזיאל

מוזמנים: עו"ד נאווה בן-אור משנה לפרקליטת המדינה לעניינים פליליים

חנה קלר יועצת משפטית, המשרד לביטחון פנים

אמירה שבתאי יועצת משפטית, משטרת ישראל

עו"ד נצ"מ חנה אייל עוזרת למבקר המשרד, המשרד לביטחון פנים

מירב ניסנהולץ מתמחה, הלשכה המשפטית, המשרד לביטחון פנים

טלי דולן משרד האוצר

יועץ משפטי: אנה שניידר

ארבל אסטרחן

מנהלת הוועדה: אתי בן-יוסף

קצרנית: דרורה רשף

הצעה להרכב ועדת חקירה פרלמנטרית בנושא האזנות סתר

היו"ר יוסי כץ:

בוקר טוב. אני מתכבד לפתוח את ישיבת הוועדה. קיבלתי פניה, לפני שתי דקות,
של חבר הכנסת אורי אריאל ושל חבר הכנסת מיכאל איתן, שהיה אמור לפי הבקשה
שלו לעמוד בראש הוועדה, לא לקיים דיון היום. אני הודעתי שאני לא יכול
להתחייב שיתקיים בכלל דיון לפני הפגרה. זאת אומרת: אם היום זה יורד מסדר
היום - חבר הכנסת איתן, אני רוצה שיהיה מוסכם בינינו שאם זה יורד היום מסדר
היום - - -

מיכאל איתן:

זה סוכם בינינו.

היו"ר יוסי כץ:

אוקי. אז אני לא יכול להתחייב שזה יעלה לדיון לפני הפגרה.

מיכאל איתן:

אני רוצה להבהיר: פנו אלי שאני אעמוד בראש הוועדה, אמרתי שאני רוצה לדבר על
מצב בטחון הפנים. אז אם זה לא יהיה היום, יהיה אחר כך. זה לא בוער. הבעיה
תמשך גם אחר כך.

היו"ר יוסי כץ:

אוקי. אז אני פונה לנציגי משטרת ישראל: אני מצטער שהטרחנו אתכם הלום, אבל
אין מה לעשות. תודה רבה, אני מבקש לעזוב את החדר.

2.  קביעת ועדה לדיון בהצעת חוק העסקת עובדים על ידי קבלני כוח אדם

  (תיקון) (תיקון מס' 2) התשס"ב 2002 (פ/3081)

היו"ר יוסי כץ:

אני מתכבד להודיע שדיון והצבעה בנושא קביעת הוועדה שתדון בחוק לקבלני כוח
אדם יהיו בשעה 10:45 משום שעמיר פרץ, שביקש לדבר בנושא, עולה על קברו של
אביו היום, יום השנה. אז ב-10:45 יהיה דיון בנושא.

3.  הצעת חברת הכנסת יהודית נאות לתיקון סעיף 110 לתקנון הכנסת

בדבר נוהל הדיון ברביזיה בוועדות הכנסת

היו"ר יוסי כץ:

אני ממשיך. חברת הכנסת נאות מציעה לתקן את סעיף 110 לתקנון הכנסת, בדבר
נוהל הדיון ברביזיה בוועדות הכנסת. בבקשה.

יהודית נאות:

ההצעה היא בעצם לקבוע נוהל, בבחינת קביעת כללי המשחק ההגונים, שעל פיהם אם
אנחנו מקבלים את העובדה שיש דיון מחודש באיזושהי הצעה, שייקבע שהרביזיה, או
הדיון המחודש, לא יוכלו להיערך לפני 24 שעות מקבלת ההחלטה המקורית ולא
יאוחר משבוע לאחריה.

המטרה בדיון מחודש היא שלפעמים, כשיש סיטואציה שחברים נמצאים בוועדות שונות
וכולי, לא לעשות מחטפים ולהסדיר את הדבר הזה בכללים, כדי שכללי המשחק יהיו
לא על פי זה שאתה מסתכל על הסיטואציה ואז מעביר.

אני חושבת שבכנסת פעם אתה כאן ופעם אתה כאן. כשאתה מגדיר כללים, אז לכל אחד
יש את חמשת השחקנים שלו בכדור-סל ואחד-עשר בכדורגל וזה תמיד אותו דבר, בין
אם אתה בקבוצה הזו ובין אם אתה בקבוצה הזו.

היו"ר יוסי כץ:

סליחה, את מתכוונת לזה שכיש החלטה, קם מישהו וצועק רביזיה. אז יש שני
שלבים. השלב הראשון, שמצביעים על הבקשה שלו לרביזיה והשלב השני, שמצביעים
מהותית על הנושא. לאיזה מהם את מתכוונת?

יהודית נאות:

בדרך כלל, כדי לקיים את הרביזיה, עושים את הגיוס. אני מתכוונת לכך שההחלטה
אם תהיה רביזיה לרוב מצורפת כבר להצבעה על הנושא. אז שהיא תהיה אחרי 24
שעות.

היו"ר יוסי כץ:

לא מיד. זאת אומרת, זה לא שיושב ראש הוועדה אומר: טוב, רביזיה בעוד 10
דקות.

יהודית נאות:

בדיוק. אני גם מציעה שמועד הדיון יפורסם על ידי הוועדה ולא יאוחר משעתיים
לפני הדיון, כדי שאפשר יהיה בכלל להיערך ולדעת שאתה יוצא מהוועדה.

ראיתי, בוועדות שונות שיצא לי במשך שלוש השנים האחרונות לעבור בהן, שהעניין
הזה הוא פשוט - - -

היו"ר יוסי כץ:

פרוץ. נתון לשיקול דעת יושב ראש הוועדה.

יהודית נאות:

אז אני בעד הגדרת כללים אחידים. אם יש דעות אחרות לגבי פרק הזמן, זה לא
מעניין אותי.

היו"ר יוסי כץ:

אוקי. תודה. היועצת המשפטית ואחרי זה מזכיר הכנסת, שרוצה גם להעיר.

אנה שניידר:

אני בהחלט סבורה שיש מקום לקבוע כללים – כי היום זה פועל על פי נוהג – אבל
צריך לקחת בחשבון גם מצבים של קיום ישיבות של ועדות בפגרה או לפני תקציב.
ואז, יכול להיות שפרק הזמן שהוצע על ידי חברת הכנסת נאות הוא לא מעשי. יכול
להיות שצריך לקבוע איזשהו סייג שיאפשר, במקרים מיוחדים, לסטות מהכללים
האלה.

היו"ר יוסי כץ:

ויש עוד דוגמה. אם ממשלה – או חבר כנסת - באה ומבקשת פטור מחובת הנחה, היא
צריכה את 24 השעות האלה. אם אתה תקבע שהרביזיה על הצעת החוק הזו תהיה בעוד
24 שעות, הממשלה תגיד: תודה רבה, אני לא צריכה את העזרה שלכם.

אריה האן:

אני לא רוצה להוסיף, אני נתלה בך. זה מה שרציתי לומר, בדיוק. ודאי. אלה
הדוגמאות הקלאסיות. חבר כנסת בודד או סיעה בודדת יכולים לעצור מהלך של
תשעים חברי כנסת.

יהודית נאות:

אתה יכול להוסיף סעיף מילוט, כמו: אלא אם כן הסכימו לשינוי העניין שלושה
רבעים של חברי הוועדה, למשל.

שאול יהלום:

קודם כל אני רוצה להצטרף לרישא של היועצת המשפטית. ההצעה לקבוע נהלים ולא
להשאיר את זה לשרירות לב מוחלטת של יושב הראש, היא הצעה נכונה. זה דבר
ראשון. מי כמוך, כיושב ראש, יודע שיש מקרים - - -

היו"ר יוסי כץ:

שאפשר לנצל זאת לרעה.

שאול יהלום:

נכון. מצד שני, אני פונה לחברת הכנסת נאות ואומר שני דברים: אחד – הרי גם
את מבינה שלפעמים – לא רק מה שנאמר כאן אובייקטיבית, שלפעמים זה ממש עוצר
מהלכים, אלא – לפעמים זו ממש קנטרנות. נניח שזה לא שלושת רבעי, אלא מאה
אחוז. נניח שאני המתנגד היחיד ואני סתם אומר: רביזיה. אף אחד לא משער שיהיה
לי רוב בהצבעה הבאה, אלא מה? – משחק פרלמנטרי. אז יושב הראש צריך להמתין 24
שעות? זה מוגזם.

לכן אני חושב שצריך את פרק הזמן, כמו שאת אומרת, אבל אני הייתי כולל את שני
הדברים יחד: גם רביזיה וגם הצבעה מהותית.

יהודית נאות:

כן, אני התכוונתי לשני הדברים ביחד.

שאול יהלום:

בסדר. אז אני הייתי מציע, אם אפשר היה, שש שעות נניח. משהו כזה. כדי שאפשר
יהיה, בשש שעות, לגייס חברים שהיו מחוץ לבניין, שהיו באיזו ישיבה אחרת.

יהודית נאות:

זה בדיוק מה שאני לא רוצה שיקרה.

שאול יהלום:

24 שעות, כמו שכאן נאמר, זה דבר מאד מאד - - -

היו"ר יוסי כץ:

בחיים של הכנסת זה דבר מאד מאד רחוק.

יהודית נאות:

זה רק למחרת. "בחיים של הכנסת".

שאול יהלום:

הדבר השני, אני לא רוצה לקבוע בכלל את הגבול הסופי. מה אכפת לי? אם רואים
שהיתה החלטה והיא היתה גבולית וזה משמש למשא ומתן, למצוא דרך – הרי טוען
הרביזיה הוא נגד ההחלטה. אז אם יושב הראש מסכים לדחות לשנה – מה זה אכפת
לך? את הרי כאן באה לקראת טוען הרביזיה. כל דחייה היא לטובתו, היא מקפיאה
את העניין. אז תסמכי על יושב הראש ועל הרוב באותו רגע, שמעונינים בהחלטה,
שהם יעשו את הכל כדי להצמיד את זה לשש שעות או ל-24 שעות שאת מציעה.

לכן, באמת, אם נוצר מצב שאפשר לדחות את זה ועל ידי זה מקפיאים את ההחלטה או
נוצרת איזו סיטואציה של משא ומתן למען ההחלטה, מה זה משנה? באופן טבעי זה
יהיה מהר.

יהודית נאות:

אתה טועה. כי לפעמים יושב הראש הוא זה שמבקש את הרביזיה.

היו"ר יוסי כץ:

סליחה, אני אתן לחברת הכנסת גלאון את רשות הדיבור, אבל אני חי בתחושה קצת
לא נוחה, שדווקא בנושא כזה נמצאים פה רק נציגי אופוזיציה. ואני משוכנע,
הואיל וחברת הכנסת גלאון מכינה את עצמה – תנסי להיות קואליציה.

זהבה גלאון:

אין סיכוי.

היו"ר יוסי כץ:

להסתכל על זה גם מנקודת המבט הזאת. יבוא יום. זה לא רחוק.

זהבה גלאון:

אל תבנה על זה, בקצב הזה.

קודם כל אני רוצה לברך את חברת הכנסת נאות על היזמה. אני חושבת שהעיקרון
הוא מאד נכון. מה שנראה לי שצריך לעשות, זה באמת שחברת הכנסת נאות תבוא
במשא ומתן על הפרטים. הועלו כאן הערות - גם על ידי חבר הכנסת יהלום וגם על
ידי אחרים – שצריך לתת עליהם את הדעת. אני חושבת שאנחנו צריכים עכשיו –
כיוון שאנחנו בפורום כל כך מצומצם, לקבל את העיקרון ולסכם שאתם תבואו לדיון
על הפרטים ובא לציון גואל.

היו"ר יוסי כץ:

מאה אחוז.

דוד לב:

אני רק רוצה לציין - כולם מדברים על זה, אבל ההתייעצות הסיעתית היא בעצם בן
הדוד של הדבר הזה.

היו"ר יוסי כץ:

נכון.

אריה האן:

יש מספיק תרגילים.

דוד לב:

התייעצות סיעתית היא בדרך כלל לפני ההצבעה, רביזיה היא אחרי ההצבעה.

יהודית נאות:

אם זה היה נופל, אז ההוא היה נופל גם, נכון?

דוד לב:

אז אם מדברים, צריך לדבר באופן כולל.

יהודית נאות:

לאו דווקא. סלאמי.

היו"ר יוסי כץ:

יש, מצד שני, משחק יפה בגמישות הזו. בתור יושב ראש אני אומר.

שש שעות נראה לכם סביר?

יהודית נאות:

לא, כי זה אחר הצהרים. זה בדיוק התרגיל הפרלמנטרי.

דוד לב:

לא. שש שעות - - -

שאול יהלום:

אפשר יותר משש שעות, שש שעות זה המינימום. היא מגבילה את המינימום. אם אתה
עושה רביזיה מחר אין לה טענה.

היו"ר יוסי כץ:

סליחה, אני בכל זאת רוצה לומר משהו ליועצים המשפטיים שלנו.

תראו, בסך הכל, כשמדובר בהצבעה רגילה, לא יכול להיות ספק ש-24 שעות זה בסדר
גמור.

אנה שניידר:

אם זה ביום רביעי?

דוד לב:

אם זה בערב? אם זה בערב תוך כדי דיון במליאה?

היו"ר יוסי כץ:

גם יום רביעי. אם זו הצבעה רגילה, לא משהו דחוף, אין בו שום דחיפות, אז אין
בעיה.

אנה שניידר:

אבל יש המון דוגמאות של מצבים שבהם יש דחיפות. לאשר הצעת חוק לקריאה שניה
לפני פגרה, במהלך פגרה.

יהודית נאות:

אנה, אני רוצה להטיל על הממ"מ לעשות מחקר, מהם החוקים שיש להם הכי הרבה
תיקונים. זה אלה שהתקבלו בחופזה. אני שמתי לב – ואני פה באמת תקופה קצרה,
סטטיסטית – כל החוקים שמתקבלים, כאלה: פטור מחובת הנחה, יש דף תיקונים אחר
כך. תאמיני לי. החיפזון הוא אסון. חקיקה צריכה להיות בשיקול דעת.

אנה שניידר:

אני בוודאי מסכימה עם זה.

הילה אלפרט:

לכן נוגה ענתבי אומרת שהיא רוצה חצי שנה על כל חוק.

היו"ר יוסי כץ:

חברת הכנסת נאות, יש לי הצעה בשבילך. שמעת את ההערות, תקראי את הפרוטוקול,
תבואי בדברים עם הייעוץ המשפטי ותבואו אלינו עם הצעה קונקרטית.

יהודית נאות:

למה אני צריכה לקרוא את הפרוטוקול? אני זוכרת. לא כל כך הרבה נאמר.

היו"ר יוסי כץ:

מאה אחוז. ותבואי אלינו עם הצעה מגובשת.

יהודית נאות:

יוסי, אני לא משחיתה זמן ואנרגיות אם אתם לא אומרים לי שהדבר מקובל ואז
הולכים על הפרטים.

אנה שניידר:

את הפרטים אתם צריכים לקבוע. מה הייעוץ המשפטי יעזור בזה?

יהודית נאות:

האם מקובל הנושא, שאנחנו נתחום בפרקי זמן את העניין של הרביזיה?

היו"ר יוסי כץ:

תראי, אני אומר לך כך: מבחינת הנוהל התקין, את צודקת וראוי שנגבש נוהל כזה.
מבחינת העניין בכנסת והחיים התוססים כאן, אין ספק שכללים כאלה יפגעו במתח
שקיים כל הזמן בעבודת הכנסת. לכן אני מתבלט עם העניין.

יהודית נאות:

מה יפגע בעבודת הכנסת? תגיד לי דבר אחד.

שאול יהלום:

אני מציע שנצביע על העיקרון ואם הוא יתקבל, נלך הלאה.

היו"ר יוסי כץ:

אני לא יכול להצביע. אני אומר דבר כזה: אני חושב שצריך להיות נוהל לגבי
רביזיה, כמו לגבי התייעצות סיעתית, אבל צריך בכל זאת להשאיר איזשהו פתח
לגמישות. לא יכול להיות מצב שבו מיעוט, מבוטל לפעמים, יטרפד את כל הליכי
החקיקה או העבודה של הכנסת. לכן צריכה להיות איזושהי גמישות.

יהודית נאות:

אני אשאל אותך שאלה: אם למשל חבר הכנסת יהלום אומר "אני עכשיו דורש רביזיה"
ותוך שניות יש רביזיה – מה הטעם? אין לזה טעם, כי אז לא צריך את המושג
רביזיה. אז צריך להגיד: החלטה זו החלטה, שלום על ישראל, מי שלא היה –
מצטערים מאד.

היו"ר יוסי כץ:

אבל תארי לך שמתקבלת הצעה ברוב גדול מאד. ברור ש-80% מהחברים תומכים ואותם
20% אומרים: רביזיה. ואת מגבילה אותם.

יהודית נאות:

אתה סותר את עצמך. אז תמחק את המושג "רביזיה" מהתקנון. בבקשה. אדרבה. אתם
רוצים רביזיה? אז תן ל 20% אפשרות לגייס חברים ולשכנע. אתם לא יכולים לאחוז
את המקל בשני קצוות.

שאול יהלום:

אבל היו 80% בהצבעה.

היו"ר יוסי כץ:

תראי, אני מוכן שיהיה כתוב שזה לא יהיה לפני שעה.

יהודית נאות:

מה שעה?

היו"ר יוסי כץ:

רגע, תני לי. אני מבין שיושב ראש ועדה מנצל לרעה, יש רוב מסוים ברור,
המיעוט אומר רביזיה ואז הוא אומר: בסדר, עוד עשר דקות רביזיה. זה בעיני
ניצול לרעה של זכותו של היושב ראש, במובן מסוים. שעה מינימום. לזה אני
מוכן, זה יכול להיות סביר.

יהודית נאות:

לא, גם לא.

שאול יהלום:

התקדמת.

יהודית נאות:

לא. שעה זה לא מספיק. מה עם יושב ראש שבמקרה הוא זה שנפל? הוא היה בדעה
מסוימת והוא מכריז רביזיה והוא לא מגדיר אותה בזמן? זה יהיה כשהוא יצליח
לגייס את הרוב הדרוש לו. זה פיר? אל תשכח שלפעמים דורש הרביזיה זה יושב
הראש.

שאול יהלום:

נו, יושבי הראש מנהלים את הכנסת. יש לך ספק? יושבי ראש הוועדות ומנהלי
הסיעות, הם מנהלים לנו את החיים.

היו"ר יוסי כץ:

אני אומר לך: תתחילי עם זה.

יהודית נאות:

עם שעה? לא בא בחשבון. אם אתה לא בכנסת באותו יום, אז מה הועילו חכמים?

היו"ר יוסי כץ:

תודה. אנחנו עוברים לנושא הבא.

4.  דיווח בכתב של משלחות פרלמנטריות – פניית יו"ר הכנסת

היו"ר יוסי כץ:

רבותי, יש פניה של מזכיר הכנסת לשנות את שיטת הדיווח של פעילות של משלחות
פרלמנטריות. בבקשה. הבמה שלך.

אריה האן:

זוהי בקשה, בעצם, של יושב ראש הכנסת. מה שהיה נהוג בכנסת – וזה מעוגן
בתקנון באחת מהחלטות ועדת הכנסת ותכף ארבל גם תקרא את זה כלשונו – זה
שמשלחת פרלמנטרית שחזרה משליחות היתה מניחה על שולחן הכנסת דו"ח על שליחותה
ויושב ראש הכנסת היה מברך אותה מעל במת הכנסת.

לאחר חזרתה של אחת המשלחות, לפני הרבה שנים,יושב ראש הכנסת נענה לצ'רלי
ביטון, שאמר: אני לא רוצה לכתוב, אני רוצה לדבר. הוא נתן לו לדבר מעל במת
הכנסת וזה נמשך עד היום הזה.

זאב בוים:

הדיבור?

אריה האן:

הדיבור. כן.

המצב הוא כזה – לטענת היושב ראש – שמשלחות חוזרות וחברי כנסת עולים לדווח
ובקושי נמצא חבר כנסת אחד או שניים ופרוטוקול הכנסת – בזה לא כולם מעיינים.
לעומת זה – חומר שמונח על שולחנם של חברי הכנסת, יש להניח שלפחות חלק מהם
מעיין בו.

לכן הוא הציע לחזור למקורות. ואני מציע שארבל תקרא את הסעיף, את ההחלטה של
אז.

ארבל אסטרחן:

החלטה של שנת 1975 אומרת: "בראשית ישיבת המליאה יברך יו"ר הישיבה את משלחת
הכנסת שחזרה מביקור פרלמנטרי או בין-פרלמנטרי. דו"ח קצר של המשלחת יונח על
שולחן הכנסת". בעצם, רוצים לחזור להחלטה ההיא.

יהודית נאות:

לא צריך גם לברך. לא צריך להגזים.

אריה האן:

אבל יש כאן תוספת שהיושב ראש מציע – אני רוצה לקרוא אותה: "במידה וסבור
יהיה יושב ראש המשלחת הפרלמנטרית, כי יש חשיבות במסירת דיווח בעל פה לחברי
הכנסת, יתאפשר לו לעשות זאת.

היו"ר יוסי כץ:

אני הייתי אומר: "במידה וסבור יהיה יושב ראש המשלחת הפרלמנטרית, או יושב
ראש הכנסת".

אריה האן:

כן. זאת אומרת, שהאופציה הזאת קיימת.

שאול יהלום:

לפני שאתה מדבר איך מדווחים, תסביר לנו איך נקבעות המשלחות. לא איך
מדווחים. מה, אתם עושים צחוק מאתנו? קודם בואו תספרו איך יוצאות משלחות. עם
הדיווח נסתדר.

היו"ר יוסי כץ:

סליחה רגע. נמצאים פה נציגי האוצר?

טלי דולן:

כן.

היו"ר יוסי כץ:

סליחה, חבר הכנסת בוים, אני מסב תשומת לבך, כיושב ראש הקואליציה, שממשלת
ישראל ביקשה מאתנו פטור מחובת הנחה של הדיון בהצעת חוק מיסוי מקרקעין.
אנחנו צריכים תשעה חברי ועדה קבועים כדי להיענות לבקשת הממשלה ונכון לרגע
זה, אין פה תשעה חברי ועדה קבועים.

זאב בוים:

למה? למתי?

אריה האן:

לשיחרור מחובת הנחה.

היו"ר יוסי כץ:

זה עכשיו, בעוד רבע שעה, עשר דקות.

אתי בן-יוסף:

מיסוי מקרקעין.

היו"ר יוסי כץ:

זה כל הסיפור של דו"ח ועדת רבינוביץ'.

אריה האן:

זה חשוב. מוכרחים לדון בזה.

זאב בוים:

מי קבע את הפורום הזה של תשעה חברי ועדה קבועים?

היו"ר יוסי כץ:

תודה. נמשיך בדיון. רותי קפלן, אולי תשכילי אותנו. איך מתייחסים ראשי
הוועדות לראשי המשלחות?

רות קפלן:

אוקי. קודם כל, אני בטח לא יכולה להתנגד למה שלא כתוב בתקנון ובטח לא
לבקשתו של יושב ראש הכנסת, אבל אני לפחות רוצה להסביר מה קורה. לפחות מאז
שאני ראש אגף קשרי חוץ - - -

זאב בוים:

סליחה, אני מבקש רגע. בוא נעשה את זה ב-10:45. יהיה לי יותר קל לגייס את
האנשים.

היו"ר יוסי כץ:

אני מוכן לעשות את זה ב-10:45. אז רבותי, ב-10:45 דיון בבקשת הממשלה להקדמת
הדיון בהצעת חוק מיסוי מקרקעין.

יהודית נאות:

רגע, אבל למה שהם לא ינמקו למה זה דחוף?

היו"ר יוסי כץ:

מה? זה דו"ח ועדת רבינוביץ'.

יהודית נאות:

אז מה? כשאתה הולך לבית משפט ואתה מבקש שינוי בהליכים. שינוי פרוצדורה. אתה
לא מנמק? למה זה דחוף ולמה זה הגיע רק עכשיו.

היו"ר יוסי כץ:

הם ידברו בפני הפורום שמחליט.

שאול יהלום:

אבל ב-10:45 זה עמיר פרץ.

היו"ר יוסי כץ:

בדיוק, ביחד.

בבקשה, רותי.

רות קפלן:

אני אחזור: אני לא יכולה להתנגד לדברים שיושב ראש הכנסת מבקש ואני לא ידעתי
בכלל שזה לא כתוב כך בתקנון. כשאני נכנסתי לתפקיד שלי זה כבר היה איזשהו
נוהג ומאז שאנחנו מיסדנו את העבודה שלנו באגף, אנחנו עוד יותר עמדנו על כך
שבאמת כל משלחת תדווח. אני רוצה לציין שלמעלה מ-90% מהמשלחות אלה משלחות
שיוצאות לוועדות ועושות שם עבודת הסברה מאד חשובה ומונעות החלטות נגד
ישראל. התפיסה הזו שנסיעה זה איזשהו כיף – תשאלו את חברי הכנסת. אני רואה
בזה חשיבות מאד גדולה.

שאול יהלום:

זה באמת כיף.

רות קפלן:

מותר ליהנות ורצוי ליהנות. אני רק אומרת שיש בזה גם חשיבות. אני רואה גם את
הצד של החשיבות.

על כל פנים, אני הבאתי את התיק של הדו"חות מהחודשים האחרונים ואנחנו – אחרי
כל פרוטוקול שיוצא, אחרי כל דיווח, אנחנו לוקחות את הפרוטוקול, אנחנו
שולחות למשרד החוץ, שגרירויות מקבלות את זה. כלומר: זה לא שיש דו"ח והוא
שוכב. אנחנו עובדות עם זה ואם יש צורך לעשות עבודה לאחר מכן, כתוצאה
מהביקור, אנחנו עושות אותה.

על כל פנים, אני רוצה לומר שנעשית עבודה מהדיווח הזה. אם באמת חברי הכנסת
יכתבו פרוטוקול – אין לי בעיה. אני יודעת שיושב ראש הכנסת חזר עכשיו מכנס
יושבי ראש פרלמנטים באתונה והיו שם דברים מרתקים וחשובים והוא באמת כתב
מכתב לחברי הכנסת.

שאול יהלום:

זהו. הוא כתב מכתב. הוא לא כתב דו"ח. הוא כתב מכתב בקשה לבחינה, שהוא חושב
שכדאי שייסע לרמאללה, כי זה מה שהוא - - - אבל זה לא היה דו"ח על מה שהוא
עשה שם.

רות קפלן:

אוקי.

היו"ר יוסי כץ:

אני במקרה דנן מסכים, חבר הכנסת יהלום, שהוא כתב מכתב שיש לו משמעות
פוליטית.

רות קפלן:

אבל הוא עשה איזשהו מהלך.

היו"ר יוסי כץ:

מה דעתך על הרעיון שכשנמצאים בכנסת שומעים את הדיווח של חברי הכנסת אולי
שלושה או חמישה חברי כנסת, לעומת זאת כשיושב ראש המשלחת או מי שמדווח עושה
זאת בכתב ומניח את זה על שולחן חברי הכנסת, סביר להניח שרוב חברי הכנסת
יקראו.

רות קפלן:

אני רציתי מצד אחד לומר את מה שאנחנו עושים בנושא הזה. אי אפשר לומר שתהיה
סנקציה או משהו, אבל צריך לקבוע אולי שלאחר שבוע, שבועיים או שלושה, באמת
יונח הדו"ח בכתב.

אריה האן:

אבל יש את זה בתקנון. כתוב בתקנון שצריך להניח, אנחנו רק שינינו את העסק.
מציע היושב ראש שנחזור למה שהיה נהוג, בתוספת שברגע שיושב ראש המשלחת
הפרלמנטרית, או יושב ראש הכנסת – כפי שיושב ראש הוועדה הציע – יראו לראוי
למסור את זה מעל במת הכנסת, תהיה גם האופציה הזאת. זאת אומרת: הכל פתוח. זה
מאד גמיש.

יהודית נאות:

אם אתה כבר עושה שם שינוי, אז תתקן את התקנון שיושב ראש הכנסת מברך את
המשלחת הפרלמנטרית ששבה. זה קצת נראה לי מצחיק. מה זה לברך? הם לא היו
באיזו מצוקה.

היו"ר יוסי כץ:

סליחה, בכל הכבוד, אני חושב שהיא צודקת. זה קצת אנאכרוניסטי.

רות קפלן:

זה נכון.

ארבל אסטרחן:

אני רוצה להבין: מדובר לא בתיקון תקנון, אלא בהחלטת נוהל ואנחנו משאירים
שבראשית הישיבה יברך יושב ראש הישיבה?

יהודית נאות:

לא. מורידים.

ארבל אסטרחן:

להוריד את זה?

יהודית נאות:

בוודאי להוריד את זה.

שאול יהלום:

הוא גם היום לא מבצע את זה, אחרת הוא היה צריך כל שבוע לברך.

יהודית נאות:

תראי, זה גם נורא מצחיק שמודיעים על חילופי שרים ובדרך כלל זה בדיעבד. מה
זה משנה? זה רק לפרוטוקול.

ארבל אסטרחן:

אז יו"ר המשלחת יניח על שולחן הכנסת דו"ח של המשלחת ואם הוא ירצה – או
לבקשת יו"ר הכנסת – הוא ימסור גם דיווח בעל פה?

שאול יהלום:

לא אם הוא ירצה. היושב ראש צריך להסכים.

ארבל אסטרחן:

באישור יו"ר הכנסת?

אריה האן:

כן.

יהודית נאות:

כן.

ארבל אסטרחן:

אוקי. יוכל למסור גם בעל פה ודו"ח שהונח יכנס לדברי הכנסת?

שאול יהלום:

אני חושב – זה לא בזמני, אבל אני מניח – שהיה כאן עניין שבזמנו, באמת,
כשיצאה מכאן משלחת זה היה משהו חגיגי ובאמת הוציאו, כנראה, משלחת או שתיים
או שלוש. זה לא היה כמו היום, זה היה אחרת. לכן היה צריך ברכה וכל העניינים
האלה. היום, מה שאני חושב, אם באמת רוצים לתקן את התקנון, אז היושב ראש
צריך לברך את אלה שנשארו. אז זה באמת היה רציני.

עכשיו, דו"ח בכתב באמת צריך להגיש, כי אחרת זה לא רציני. ואני מציע – לא
היושב ראש באישור, כי הוא לא יעמוד בזה. "מצאו יושב ראש המשלחת ויושב ראש
הכנסת" – כך לכתוב.

ארבל אסטרחן:

"יושב ראש הכנסת רשאי להתיר ליושב ראש המשלחת למסור דיווח בעל פה".

יהודית נאות:

זה מצוין, מה שהיא אומרת.

שאול יהלום:

אני אומר: "מצאו יושב ראש הכנסת ויושב ראש המשלחת כי יש מקום לדיווח בעל
פה, יכלול היושב ראש את העניין בסדר היום".

היו"ר יוסי כץ:

מאה אחוז.

שאול יהלום:

זה נותן יותר הדגש על כך ששניהם צריכים לחשוב שזה דבר חשוב.

ארבל אסטרחן:

על איזה משלחות מדובר? היום כתוב שזה "משלחת הכנסת שחזרה מביקור פרלמנטרי
או בין-פרלמנטרי".

אנה שניידר:

"משלחת מטעם הכנסת", אני הייתי אומרת.

שאול יהלום:

מה לא? לאן עוד יכולה להיות? אה. יוצאת משלחת הכנסת למצעד החיים, זה לא
פרלמנטרי ולא בין-פרלמנטרי.

אנה שניידר:

נכון.

אריה האן:

מספיק לכתוב: שחזרה משליחותה.

יהודית נאות:

מה שאמרה עו"ד שניידר: משלחת מטעם הכנסת. ברגע שזו משלחת מטעם הכנסת,
גמרנו.

רות קפלן:

נכון. נכון מאד.

היו"ר יוסי כץ:

זה יותר טוב.

אנה שניידר:

זה אותו סוג של משלחות שגם לא צריך היתר של ועדת האתיקה לצאת.

רות קפלן:

את לא צריכה להכניס את זה.

אנה שניידר:

לא, אני רק אומרת שזה היה אחד השיקולים בוועדת האתיקה, שלמשלחות מסוג זה,
חבר כנסת בכלל לא צריך להגיש בקשה לוועדת הכנסת.

ארבל אסטרחן:

היתר של יו"ר הכנסת או של נשיאות הכנסת? למסור בעל פה?

אריה האן:

יושב ראש הכנסת.

יהודית נאות:

היושב ראש. לא צריך להגזים. הנשיאות היא עמוסה מדי.

אנה שניידר:

אם הוא יכלול את זה בסדר היום, זה יגיע לנשיאות במילא.

5.  העברה מוועדה לוועדה אחרת

היו"ר יוסי כץ:

רבותי, הנושא הבא: העברה מוועדה לוועדה.

הצעת חוק ביטוח בריאות ממלכתי (תיקון – קופות חולים), חברת הכנסת יהודית
נאות.

חבר הכנסת דוד טל פנה אלי ואמר לי כך: ההצעה אושרה בדיון מוקדם והועברה
להכנה לקריאה ראשונה בוועדה הכספים. בעת שחוק ההסדרים פוצל הועברו להמשך
דיון בוועדת העבודה, הרווחה והבריאות סעיפים 27 ו-31 לחוק ההסדרים, העוסקים
בנושא דומה – הסדרת המבנה הניהולי של קופות החולים. אבקשך להעביר את הצעת
החוק של חברת הכנסת נאות להמשך דיון לוועדת העבודה, הרווחה והבריאות.

מקובל עלייך?

יהודית נאות:

אתה מבין מה הסיפור פה?

היו"ר יוסי כץ:

אני הבנתי.

מי בעד העברת הצעת החוק לדיון בוועדת העבודה, הרווחה והבריאות ירים את ידו.
מי נגד? – אין. תודה, עבר. הלאה.

הצעת חוק לייעול פרסום חוקי עזר (תיקוני חקיקה) של חבר הכנסת אמנון
רובינשטיין, הועברה לוועדת החוקה, חוק ומשפט. חבר הכנסת אופיר פינס-פז פונה
אלי ואומר: מאחר שהעניינים הכלולים בהצעת החוק נמצאים בתחום סמכותה של ועדת
הפנים ואיכות הסביבה, אבקשך – על דעת יוזם ההצעה – להעבירה לדיון בוועדה
הזו.

מי בעד העברת הצעת החוק לדיון בוועדת הפנים ואיכות הסביבה ירים את ידו. מי
נגד? – אין. תודה, עבר.

6.  בקשת יו"ר ועדת החינוך והתרבות למיזוג הצעות חוק הבטיחות במקומות
    ציבוריים

היו"ר יוסי כץ:

פנה אלי חבר הכנסת זבולון אורלב ואמר לי כך: ב-12 לדצמבר עברה בדיון מוקדם
הצעת חוק הבטיחות במקומות ציבוריים (תיקון – אירועי ספורט) של חבר הכנסת
אבשלום וילן. היום - - -

דוד לב:

אתמול.

אריה האן:

זה היה אתמול במליאה.

היו"ר יוסי כץ:

עברה בקריאה ראשונה הצעת חוק בטיחות במקומות ציבוריים (תיקון מס'2 – אירועי
ספורט). על פי סעיף 122 ב' לתקנון הכנסת, אבקשך להביא לאישור ועדת הכנסת
איחוד הדיון בשתי הצעות החוק הנ"ל.

מי בעד קבלת הבקשה ירים את ידו. מי נגד? – אין. אושר.

ז. קביעת ועדות לדיון בהצעות חוק ובהצעות לסדר היום.

היו"ר יוסי כץ:

1. הצעת חוק יסוד: משק המדינה (תיקון – חובת דיון ביעדי התקציב) – של חבר
הכנסת מוחמד ברכה. ועדת חוקה או ועדת כספים?

עוד פעם. משק המדינה – חובת דיון ביעדי התקציב.

ארבל אסטרחן:

זה תיקון לחוק יסוד.

אנה שניידר:

חוק יסוד זה ועדת חוקה.

היו"ר יוסי כץ:

אוקי. מי בעד ועדת חוקה, ירים את ידו? מי נגד? – אין. ועדת חוקה, חוק
ומשפט.

אנה שניידר:

אבל התיקון הזה היה צריך להיות בחוק יסודות התקציב ולא בחוק יסוד: משק
המדינה.

יהודית נאות:

הוא קרא לזה חוק יסוד: משק המדינה.

שאול יהלום:

אולי זו טעות?

אנה שניידר:

אנחנו לא רשאים לשנות לו.

שאול יהלום:

אבל אולי זו טעות?

היו"ר יוסי כץ:

רגע, אני אגיד לכם מה יקרה. נחליט, יבוא אלינו חבר הכנסת ליצמן ויגיד: איך
דבר כזה, שהוא כל כך ברור בוועדת כספים, הולך לוועדת חוקה?

יהודית נאות:

אז למה לא תקים ועדה משותפת?

היו"ר יוסי כץ:

רגע. היה לנו מקרה דומה עם חוק יסוד: איכות הסביבה, שהגיש חבר הכנסת מיכאל
נודלמן.

שאול יהלום:

אני חושב שצריך לדון לפחות בנוכחות יושב ראש ועדת הכספים.

היו"ר יוסי כץ:

צודק חבר הכנסת יהלום. אני אבקש ממנהלת הוועדה להביא את זה לידיעת שני ראשי
הוועדות, בבקשה ושיודיעו לי בכתב את עמדתם. הלאה.

2. הצעת חוק התגמולים לנפגעי פעולות איבה (תיקון – הרחבת תחולה) של חבר
הכנסת דרוקמן. אני לא יודע מה אומרת ההצעה. עבודה ורווחה או כספים. תגמולים
לנפגעי פעולות איבה זה נראה לי עבודה ורווחה.

מי בעד – ירים את ידו. מי נגד? – אין. עבר לוועדת העבודה, הרווחה והבריאות.

3. הדיון בשאלת שיבוץ הצעת חוק העסקת עובדים על ידי קבלני כוח אדם וכן
ההצבעה על בקשת הפטור מחובת ההנחה של הממשלה יידחו ל-10:45.

קביעת ועדות לדיון בהצעות לסדר יום:

1.  פסיקת בית הדין לעבודה בעניין תחילת השבת – של חברי הכנסת פריצקי,
    דרוקמן והלפרט. כלכלה, עבודה ורווחה, פנים או חינוך ותרבות?

  פסיקת בית הדין לעבודה בעניין תחילת השבת. מה זה משנה מה בית הדין יפסוק?

יהודית נאות:

לא. כבר פסק.

היו"ר יוסי כץ:

אני יודע. הבנתי. השאלה היא מה?

שאול יהלום:

זה חוק שעות עבודה ומנוחה.

היו"ר יוסי כץ:

עבודה ורווחה.

אנה שניידר:

עבודה ורווחה.

היו"ר יוסי כץ:

כן, במיוחד שמדובר בפסיקת בית דין.

אריה האן:

בית הדין לעבודה.

היו"ר יוסי כץ:

מי בעד ועדת העבודה, הרווחה והבריאות – ירים את ידו. מי נגד? אושר.

2.  הצעה לסדר בנושא השתלטות הבדואים על אדמות המדינה וריסוס יבוליהם, של
    חברת הכנסת נעמי חזן. פנים או כלכלה?

יהודית נאות:

זה פנים.

אנה שניידר:

פנים.

היו"ר יוסי כץ:

מי בעד ועדת הפנים ירים את ידו. מי נגד? - אין. עבר לוועדת הפנים.

תודה רבה. הישיבה נעולה.

הישיבה ננעלה בשעה: 09:45.

פרוטוקולים/ועדת הכנסת/4955

ירושלים, כ' באייר, תשס"ב

2 במאי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 290 (חלק שני)

מישיבת ועדת הכנסת

מיום רביעי, כ"ב באדר, התשס"ב (6 במרץ, 2002) בשעה 10:45

סדר היום: 1. בקשת הממשלה להקדמת הדיון בהצ"ח מיסוי מקרקעין

(שבח, מכירה ורכישה) (תיקון מס' 50 והוראת שעה), התשס"ב-‏2002

2. קביעת ועדה לדיון בהצעת חוק העסקת עובדים על ידי קבלני כח אדם

(תיקון)(תיקון מס' 2), תשס"ב-2002 (פ/3081) ובהצעות חוק והצעות לסדר נוספות

נכחו:

חברי הוועדה:

יוסי כץ – היו"ר

אפי אושעיה

מיכאל איתן

זאב בוים

תמר גוז'נסקי

עבד אלמאלכ דהאמשה

שמואל הלפרט

נעמי חזן

דוד טל

שאול יהלום

אליעזר כהן

אמנון כהן

ישראל כץ

מרדכי משעני

מיכאל נודלמן

יצחק סבן

מרינה סולודקין

יאיר פרץ

מוסי רז

מוזמנים:

חה"כ אברהם פורז

חה"כ עמיר פרץ

יפת בן מנחם – ע' שר האוצר

יואל נווה – משרד האוצר

יועץ משפטי: ארבל אסטרחן

מנהל/ת הוועדה: אתי בן יוסף

קצרנית: לאה קיקיון

בקשת הממשלה להקדמת הדיון בהצ"ח מיסוי מקרקעין (שבח, מכירה ורכישה) (תיקון
מס' 50 והוראת שעה), התשס"ב-2002

היו"ר יוסי כץ:

שלום לכולם, אנחנו מחדשים את הישיבה. אנחנו פותחים בבקשת פטור מחובת הנחה
לחוק מיסוי מקרקעין, שהוא בעצם ההמלצות של ועדת רבינוביץ. מי יכול לנמק
מדוע זה דחוף?

יפת בן מנחם:

מדובר ברפורמה על בסיס ועדת רבינוביץ שהוקמה כבר בשנה שעברה. המסקנות של
הוועדה הזו כבר אושרו בממשלה, והיו הרבה דיונים על העניין הזה. כל ענף
הנדל"ן מחכה לרפורמה הזו, והיא אמורה לקדם, בסך הכל, את כל הענף הזה. לכן
הממשלה מבקשת לקדם את הרפורמה הזו.

תמר גוז'נסקי:

כשאתה אומר "לקדם את ענף הנדל"ן" אתה מתכוון – לקדם את אלה שעוסקים בענף.

נעמי חזן:

אני רוצה תשובה לשאלה פשוטה: למה זה כל כך דחוף?

היו"ר יוסי כץ:

אני הבנתי שכל ענף הנדל"ן מחכה לשמוע מה עמדתה של הכנסת בנושא.

אפי אושעיה:

קודם כל, יפת בן מנחם הוא עוזר שר האוצר. מן הראוי היה שיהיה כאן נציג
מהאוצר.

שאול יהלום:

מה רע בכך? הוא לא יכול לנמק? זה עניין פוליטי. השר רוצה את זה.

היו"ר יוסי כץ:

מכיוון שנציג האוצר נכנס זה עתה נשאל אותו מה הדחיפות, ומדוע מבקשים לפטור
מחובת הנחה את הרפורמה במסי הנדל"ן.

יואל נווה:

המשק וענף הנדל"ן נמצאים במיתון כבר הרבה מאד זמן, והאינדיקציה היתה להפעיל
את ההמלצות כמה שיותר מהר. אני לא באתי לכאן לעניין הזה, אך אני יכול לנסות
להסביר. באתי לצורך עניין אחר שעדיין לא עלה על סדר היום.

תמר גוז'נסקי:

כמה שנים הממשלה דנה בנושא?

היו"ר יוסי כץ:

מי בעד מתן פטור מחובת הנחה והיענות לבקשת הממשלה? - 9. מי נגד? – מיעוט.

הבקשה אושרה, אבל אני מביע את מחאתי על הזלזול בוועדה.

קביעת ועדה לדיון בהצעת חוק העסקת עובדים על ידי קבלני כוח אדם (תיקון)(תיקון מס' 2) תשס"ב-2002 (פ/3081)

היו"ר יוסי כץ:

הנושא הבא – קביעת ועדה שתדון בהצעת חוק העסקת עובדים על ידי קבלני כוח אדם
(תיקון)(תיקון מס' 2). איזה הצעות עלו במליאה? החוק הזה, שנועד להתלות
סעיפים מסוימים בחוק קבלני כוח אדם עבר בקריאה ראשונה, ואנחנו צריכים לקבל
החלטה איזו ועדה תדון בזה.

שאול יהלום:

באיזו ועדה דנו בחוק המקורי?

קריאות:

ועדת העבודה והרווחה.

היו"ר יוסי כץ:

נשמעו במליאה הצעות להעביר את הצעת החוק לדיון בוועדת העבודה והרווחה או
לדיון בוועדת הכלכלה. מרגע שהנושא עובר לוועדת הכנסת אנחנו לא מוגבלים
לוועדות האלה.

עמיר פרץ:

נשמע קודם את היועצת המשפטית, אולי התקנון מגביל אותנו בדיון.

אברהם פורז:

זה הרי ברור שוועדת העבודה והרווחה רוצה לקבור את זה.

עמיר פרץ:

ועדת העבודה והרווחה מנסה למנוע ממך לקבור את חוק חברות כוח אדם. אתה רוצה
לקבור 200 אלף איש.

היו"ר יוסי כץ:

סדר הדיון יהיה כדלקמן: ראשית נשמע את היועצת המשפטית האם יש קביעה בתקנון
הכנסת. שנית – נשמע את חבר הכנסת עמיר פרץ, שלישי – זאב בוים.

ארבל אסטרחן:

חוק העסקת עובדים על ידי קבלני כוח אדם נדון בוועדת העבודה והרווחה. הנושא
שייך לתחום סמכויותיה של ועדה זו.

עמיר פרץ:

אני מעביר את רשות הדיבור שלי הלאה.

זאב בוים:

קודם כל – אני שומע את היועצת המשפטית שקוראת מהתקנון. יחד עם זאת, כאן זה
בדיוק המקום, במצבים כאלה, כשיש חברים שחושבים שאולי במקרה הזה אפשר להעביר
לוועדה

אחרת, הוועדה כאן היא זו שקובעת. זה לגיטימי.

הנימוק להעביר את זה לוועדת הכלכלה הוא כי יש פה עניין של לוח זמנים קצר.
הממשלה מבקשת, בעצם, לתת אורכה, וזו משמעות החוק, כדי שלא יהיה מצב שהיום
יצטרכו לפטר אלפי עובדים כתוצאה מהחוק הנוהג היום. לכן באה הממשלה, במציאות
של המשק, כאשר ממילא יש אבטלה גבוהה, ואומרת – בואו נדחה.

עמיר פרץ:

אז תנמק את זה בוועדה.

זאב בוים:

החשש שלי והפחד שלי הוא שבוועדת העבודה והרווחה, משיקולים שונים ולא
ענייניים - -

עמיר פרץ:

אתה לא סומך על ראש ועדה מהקואליציה, אלא על ראש ועדה מהאופוזיציה?

מיכאל איתן:

יש לי הצעה. על מנת לא לפגוע בכבודה של חוות הדעת המשפטי ולא לרוקן מתוכן
את התקנות, אני מציע להקים ועדה מיוחדת.

קריאות:

לא. לא.

היו"ר יוסי כץ:

יש לי שאלה אל חבר הכנסת דוד טל, יושב ראש ועדת העבודה והרווחה – האם אפשר
לסכם אתך? אתה מוכן להתחייב? אני מבין את בעיית הממשלה. אני לא רוצה למנות
ועדה מיוחדת, למרות שזה אפשרי, על פי התקנון. אני מבין שאתה מעוניין שהחוק
יעבור לוועדה שלך.

דוד טל:

אני סבור שזה תקין שהוא יגיע רק לוועדה הזו.

היו"ר יוסי כץ:

האם אתה מוכן לקיים את הדין כך שבשבוע הבא החוק יבוא למליאת הכנסת בין אם
הוועדה תחליט לא לקבל אותו ובין אם היא תחליט כן לקבל אותו? זה לגיטימי
למדי. אנחנו לא יכולים להכתיב את תוצאות החקיקה, אך יכולים לבקש שהוא יעלה
למליאה בשבוע הבא.

עמיר פרץ:

למה זה עניינה של ועדת הכנסת?

דוד טל:

אדוני היושב ראש, אני חושב שמה שעומד כרגע על סדר היום הוא השאלה לאיזו
ועדה להעביר את העניין, אנחנו לא נמצאים כרגע בסחר מכר, עם כל הכבוד.

זאב בוים:

הנה, זאת בדיוק הבעיה שלנו.

דוד טל:

אני אומר את זה בגלל הדברים שאמר זאב בוים. זו הבעת אי אמון ביושב ראש ועדת
העבודה והרווחה.

היו"ר יוסי כץ:

רבותיי, אני דוחה את ההחלטה.

תמר גוז'נסקי:

למה? אנחנו רוצים להצביע.

היו"ר יוסי כץ:

אני לא חושב שצריך להיות פה כיפוף ידיים.

אפי אושעיה:

אדוני היושב ראש. יש לך את הסמכות לפתוח את הישיבה ולסגור אותה, בכל מועד,
אבל אין שום סיבה שמצדיקה את השינוי מלבד סיבה אחת – שמשהו לא מרצה את טעמך
האישי.

היו"ר יוסי כץ:

לא. טעמי האישי אינו עניין כאן.

אפי אושעיה:

סליחה. אומר יושב ראש הקואליציה את עמדתו. אני שותף בקואליציה הזו. אני
חושב שהשותפה הבכירה היום בקואליציה, סיעה של 17 מנדטים – להטיל בה דופי,
במהלך דיון בוועדת הכנסת, זה דבר שלא ראוי שייעשה. מה התועלת בהפסקת
הישיבה?

קריאות:

-   -

דוד טל:

היתה איזושהי הצעת חוק שלא דנתי בה?

זאב בוים:

למה אתה לא מוכן להתחייב?

דוד טל:

אתה מטיל דופי ביושב ראש ועדה? תתבייש לך.

היו"ר יוסי כץ:

אני רוצה שיהיה ברור: אני מחויב להמלצה של היועצת המשפטית, ולכן, מטבע
הדברים, החוק צריך לעבור לוועדת העבודה והרווחה. מצד שני צודק חבר הכנסת
מיכאל איתן, שהדרך היחידה להיות בסדר עם תקנון הכנסת, בהתחשב בעובדה שלא
מדובר כרגע בחקיקת החוק המקורי לאורך כל סעיפיו, אלא בחוק שכוונתו התלייה
של חקיקה – גם הדרך שהציע חבר הכנסת מיכאל איתן היא דרך חוקית. כדי לגבש
איזושהי הצעה מוסכמת, אני צריך פסק זמן להתייעצות והסכמה. חשבתי לחסוך זאת
על ידי השאלה שהפניתי לדוד טל, כי זו טיבה של פשרה. מאחר וחבר הכנסת דוד טל
נתן הודעה ברורה שהוא לא מוכן להתחייב, צריך לשקול בין ועדה מיוחדת ובין
ועדת העבודה והרווחה.

שאול יהלום:

אני רוצה לפנות לחברים בצורה עניינית. הרי מה מתברר כאן? – שיש קואליציה,
והיא, באופן טבעי, צריכה לתמוך ביושב ראש מהקואליציה, אלא כנראה שהוויכוח
בתוך הקואליציה הוא כזה שאתה אומר לו: בגלל שאתה לא נענה לי אני מוציא את
זה לנציג האופוזיציה. ככה זה לא ניהול תקין. לכן, מאחר ויושב ראש ועדת
העבודה והרווחה אומר שמעולם הוא לא קבר חוק, ורומז שלא יעשה כך, ואפשר תמיד
להביא את העניין לכאן אם הוא כן קובר - -

זאב בוים:

אבל שאלו אותו שאלה - -

קריאות:

- -

עמיר פרץ:

אתה יודע כמה משלחות הוא צריך לראות? אתה יודע כמה אנשים יכולים להיפגע?

זאב בוים:

הנה. זה ייקח שנה. זה בדיוק העניין.

קריאות:

-   -

היו"ר יוסי כץ:

האם יש עוד הצעות?

תמר גוז'נסקי:

הצבעה.

זאב בוים:

אני אודיע לכם מתי נקיים את ההצבעה.

היו"ר יוסי כץ:

תודה לכם, הישיבה נעולה.

הישיבה ננעלה בשעה 11:30
