הכנסת השבע-עשרה נוסח לא מתוקן

מושב רביעי

פרוטוקול מס' 13

מישיבת הוועדה המשותפת של ועדת הכנסת ווועדת הכספים לתקציב הכנסת

יום רביעי ו' בכסלו התשס"ט (3 בדצמבר 2008), שעה 12:45

סדר היום: קיצוץ בתקציב הכנסת לשנת 2008

נכחו:

חברי הוועדה:

דוד טל – היו"ר

יעקב ליצמן

אברהם מיכאלי

דוד רותם

מוזמנים:

אבי בלשניקוב – מנכ"ל הכנסת

איל ינון – מזכיר הכנסת

דן מרזוק – ע. מזכיר הכנסת

אבי לוי – חשב הכנסת

ייעוץ משפטי: ארבל אסטרחן (שלומי בלבן)

מנהלת הוועדה: אתי בן יוסף

רשמת פרלמנטרית: רותי וייס

קיצוץ בתקציב הכנסת לשנת 2008

היו"ר דוד טל:

אני מתכבד לפתוח את ישיבת הוועדה המשותפת של ועדת הכנסת וועדת הכספים.
נתבקשתי על ידי יושבת ראש הכנסת שהפנתה אלי מכתב, לאחר שהטילה על מנכ"ל
הכנסת ועל חשב הכנסת לבדוק במה ניתן לצמצם בהוצאות התפעול השוטפות של
הכנסת, היות והכנסת יצאה לפגרה, מבקשת יושבת ראש הכנסת לצמצם את תקציב
הכנסת בכ-17 מיליון ₪. אבקש ממנכ"ל הכנסת להציג את הצמצום ולהסביר מדוע
ולמה מעבר למה שאמרתי וכמו כן להציג את הסעיפים החשובים ביותר שיהיו בהם
צמצומים. אדוני המנכ"ל, בבקשה.

אבי בלשניקוב:

אדוני יושב ראש הוועדה חבר הכנסת דוד טל אני מאוד מודה לך. אנחנו מתכנסים
היום לאור בקשה של יושבת ראש הכנסת דליה איציק לקצץ בתקציב הכנסת לשנת
2008. כידוע לכם תקציב הכנסת לשנת 2008 עמד על כ-497 מיליון ₪.

בשל האירועים הפוליטיים, בחודשים האחרונים עם תום פגרת הקיץ של למעלה מ-3
חודשים, פגרת בחירות 3 חודשים נוספים, פרק זמן נוסף של כחודש וחצי שצפוי
להיות לנו במהלך שנת 2009 בין בחירתה של כנסת חדשה עד לכינוס ועדות, בחירת
ממשלה וכו', ולהזכירכם, ברגע שהמהלך הזה יסתיים הכנסת אמורה לצאת לפגרת
פסח. המשמעות היא שב-1 למאי 2009 הכנסת חוזרת לפול גז. עד אז אנחנו
בתהליכים של פגרות, פגרות ופגרות.

החליטה יושבת ראש הכנסת דליה איציק שבמצב עניינים זה עלינו לבדוק קודם כל
את עצמנו ולראות איך אנחנו מצמצמים קודם כל אצלנו בבית לפני שאנחנו מטיפים
מוסר לגופים כאלה ואחרים.

אדוני יושב ראש הוועדה, כמי שליווה את הכנסת ואותי בתקציב לאורך כל התקופה,
אני בטוח שגם חברי הוועדה המכובדים צריכים לדעת שכשם שאנחנו באים ומבקשים
כסף לפעולות כאלה ואחרות – ההוגנות, היושרה, המקצועיות וגם כספי משלמי
המיסים עומדים לפנינו כשאנחנו אומרים: אפשר להחזיר סכומים כאלה ואחרים
לקופת אוצר המדינה לשימושים אחרים שהמדינה תחליט.

על פי הנחיות ברורות של יושבת ראש הכנסת צמצמנו פעילויות, הקפאנו קליטת
עובדים, קליטת כוח אדם, צמצמנו בשעות נוספות ובשל הבחירות הקרובות ישנם גם
חלק מהפרויקטים שהחלטתי להקפיא אותם בגלל עלותם הגבוהה והרצון שלי שבעוד
חודשיים שלושה תהיה כנסת חדשה וקברניטי הכנסת אם זה ועדת הכנסת, יושב ראש
הכנסת יצרכו לקבל החלטות כאלה ואחרות שישליכו על השנים הקרובות שהכנסת ה-18
תשכון כאן בבניין.

בין חלק מהפרויקטים שהחלטתי להקפיא זה אולפן ערוץ הכנסת בכל מה שקשור
לעבודות העברה, העתקה, התפאורה. קיבלתי הצעות מחיר בסכומים שנעים בין 3
ל-10 מיליון ₪ רק לפרויקט העברת ערוץ הכנסת מהיכן שהוא נמצא היום לבניין
החדש, סכום בהחלט לא מבוטל. ישנה סדרה של החלטות שמנהל מקבל בצוק הלחץ,
בצוק העיתים. אני קיבלתי החלטה ללכת על התבנית הצנועה, המצומצמת. אני חושב
שזו החלטה שגויה. אני חושב שמבחינת הדורות הבאים זאת החלטה שגויה כי היא
תהיה טלאי על טלאי. אשר על כן החלטתי שעדיף לי להמתין חודשיים שלושה ולקבל
החלטה טובה, ראויה, גם אם היא תעלה בסופו של דבר יותר כי עכשיו לקבל החלטה
בסכומים כאלה, נראה לי שהחיפזון מן השטן.

ישנם פרויקטים נוספים שהחלטנו להקפיא ולהעביר אותם לכנסת ה-18 מתוך ראיה
בוגרת ואחראית שקברניטי הבית בכנסת ה-18 יצטרכו לקבל החלטות ובראש ובראשונה
השולחן הזה שאתם ועדת הבית שלי, אתם הדירקטוריון, אתם בעצם מועצת המנהלים
של התנהלות הבניין הזה.

לפני שאעביר שרביט הפירוט לחשב הכנסת אבי לוי אני רוצה להגיד שאנחנו גם
נמצאים בהליכים של התחשבנויות כאלה ואחרות עם קבלן הבית, חברת שפיר. כידוע
כל הפרויקט התחיל לפני למעלה מ-7 שנים אבל גם אחרי 7 שנים הגיע הרגע שצריך
לשלם וגם הקטע הזה שצריך לשלם נפל דווקא בפרק הזמן הזה. אנחנו מתקדמים עם
חברת שפיר. ישנן תביעות בסדר גודל לא פשוט. אנחנו מנהלים איתם משאים ומתנים
בין המנהלת שלהם לבין המנהלת שלנו לבין המנגנונים השונים שנקבעו. אני צריך
להתמודד עם תביעות של החברה, תביעות שבוצעו לפני חמש, שש, שבע שנים, צריך
לקבל החלטות ומדובר על הרבה מאוד כסף. גם אלה סוג ההחלטות שאני מעדיף לא
לקבל תחת לחץ. זה גם לא בריא, גם לא נכון וגם בסופו של דבר אני חושש שאעשה
עוול להם או שהם יעשו עוול לנו.

סל הקיצוצים שמבקשת יושבת ראש הכנסת להביא בתקציב 2008, אני יכול לומר
ולקבוע - לא יפגע בתפקוד השוטף של הבית. אם אתם רואים לפי הסעיפים שהחשב
מייד יעבור עליהם, אלו סעיפים שלא תהיה פגיעה ובמידה ותהיה פגיעה, אנחנו
נמצאים עכשיו בחודש דצמבר, יש לנו עוד מספר שבועות עד סוף השנה הקלנדרית.
יש לנו את היכולת לתקן ליקויים כאלה ואחרים במידה וקיצצנו יתר על המידה.
ברשותך אני מציע להעביר את זכות הדיבור לחשב הכנסת על מנת שיעבור על
הסעיפים.

היו"ר דוד טל:

לפני שנשמע את חשב הכנסת, נאמר לי אדוני המנכ"ל שתקציב העיתונים שהועמדו
לרשות מנהלות הוועדה ומנהלי ועדה ויועצים משפטיים - קוצץ. אפשר לקבל הסבר
מדוע מפני שאני סבור שזה כלי חשוב מאוד לעבודת מנהלת הוועדה ולעבודת
היועצים המשפטיים. ראשית אני חושב שהסכומים הם יחסית קטנים. דבר שני הכלי
הוא מאוד חשוב לכן מבחינת סדר עדיפות נכון וראוי להשאיר את העיתונים גם
למנהלי הוועדות וגם ליועצים המשפטיים ובכלל לכל מי שזה משמש בשבילו כלי
עבודה.

אבי בלשניקוב:

אני מודה לך על השאלה. עם כניסתי לתפקיד מנכ"ל הכנסת לפני למעלה משנתיים
וחצי - תקציב העיתונים של עובדי הכנסת, לא של חברי הכנסת, אני לא נכנס לזה,
עמד על כ-420,000 ₪ בשנה. בכנסת היו מאות אנשים שהיו להם מינויים לעיתון
כולל, היה כאן נוהג לאורך שנים רבות בהחלטות של יושבי ראש כאלה ואחרים שגם
עובדים שהיה להם עיתון יומי בעת עבודתם – עת פרשו לפנסיה המשיכו לקבל את
העיתון לביתם עד אחרי 120. החלטתי שהנוהג הזה לא ראוי, זהו נוהג שלא קיים
בשום מוסד ציבורי במדינת ישראל.

היו"ר דוד טל:

אני מסכים שאחרי 120 זה באמת לא ראוי, אבל אני מדבר על זמן העבודה.

אבי בלשניקוב:

צמצמנו את תקציב העיתונים שעמד על למעלה מ-400,000 ₪ לעשרות בודדות. אני
חייב לציין, אני כמנכ"ל הכנסת מספק לאותם אנשים שציינת כרגע לפ טופ לביתם.
אם זה כל היועצים המשפטיים, מנהלי הוועדות, כל הסגל הבכיר של הכנסת קיבל
בדין לפ טופ לביתו. כידוע היום בעזרת הלפ טופ, שש בבוקר, חמש בבוקר, כל
עובד שמתעורר ורוצה להתעדכן, פותח את הלפ טופ בשניות, נכנס לאנרג'י, Y-NET,
גלובס, ג'רוזלם פוסט, נכנס לכל עיתון אפשרי בלחיצת כפתור, מקבל את כל
הידיעות שנחוצות לו לצורך תפקידו למעט מודעות האבל ומודעות של מכרזים כאלה
ואחרים. היום דרך האתרים נכנסים בלחיצת כפתור, מקבלים את הכל ואני הוא זה
שפתחתי ונתתי כמעט לכולם לפ טופ לביתם ככלי עבודה כי אני מאמין שזה נחוץ.
יחד עם זאת, העיתון איננו נחוץ. כל האינפורמציה מופיעה על המחשב, העיתונים
היום מופיעים במחשב.

לכן ראיתי לנכון לקצץ בסעיף הזה. אני מבקש להזכיר לשולחן הזה, אני מביא לכם
את ההצעות לתקציב הכנסת וחשוב שתדעו שאנחנו 24 שעות חושבים על כל הוצאה
וחיסכון. כמו שאנחנו מבקשים להוציא כסף כך אנחנו מבקשים גם לחסוך כסף.
בסופו של יום זה חיסכון מכיסו של האזרח. אני מבקש לציין שההנחיה שלי לגבי
מנהלי הוועדות והיועצים המשפטיים ויתר חברי הנהלת הכנסת מתייחסת לשנת 2009.
עד סוף השנה אישרתי להם את המינויים. זה ייכנס לתוקף משנת 2009. נכון להיום
יש להם. אני חושב שזו החלטה ראויה, נכונה, אני לא פוגע ביכולת המקצועית
והעניינית של בעל התפקיד בכנסת. את אותן ידיעות הוא יכול לראות במכשיר הלפ
טופ שעולה לכנסת אלפי שקלים לכל עובד.

היו"ר דוד טל:

אדוני המנכ"ל, עם כל הכבוד, לפי ההיגיון הזה אפשר ונכון וצריך להוריד את
העיתונים גם לחברי הכנסת.

אבי בלשניקוב:

זה החלטות שלכם.

היו"ר דוד טל:

גם חברי הכנסת יכולים להיכנס לאותם אתרים שציינת דרך המחשב ולראות מה כל
אחד מהם כותב.

אאפשר לחשב אבי לוי לומר את דברו.

דוד רותם:

הסכומים שנמצאים בקיצוץ זה היתרות שקיימות בסעיפים? אנחנו נמצאים היום ב-3
בדצמבר. אם ברזרבה היו 15 מיליון ונשארים 6 מיליון – בשביל מה ה-6 מיליון
האלה? ב-3 שבועות לא תוציא 6 מיליון.

אבי לוי:

אני אתייחס.

אברהם מיכאלי:

יש גם חיסכון מהפגרה הארוכה של חצי שנה כמעט.

היו"ר דוד טל:

אבי לוי, בבקשה.

אבי לוי:

אדוני היושב ראש, ההצעה שמונחת כאן היא למעשה סעיפים תוצאתיים של תהליך
קיצוץ שנמשך במשך שנת התקציב והוגבר במיוחד לאחרונה כפי שהוזכר, גם בשל
פגרה הבחירות שלא הייתה צפויה.

לשאלתך, הסעיף של הרזרבה ואתייחס אליו, מדובר בהצעת קיצוץ שמחציתה היא
סעיפים תפעוליים, תחזוקה וכל הסעיפים של הפעילות השוטפת. המחצית השנייה באה
מהרזרבה. עשינו את זה גם לפי תהליך שנעשה בממשלה. החלטת הממשלה מאוגוסט
2008 קבעה קיצוץ בשיעור של כ-6% מסעיפים תפעוליים אבל נאמר באותה החלטה שזה
יבוא מסעיפי הרזרבה. אנחנו לא מציעים את הקיצוץ כולו מסעיף הרזרבה. כמובן
שבסעיף הרזרבה תישאר יתרה. אין כוונה לנצל השנה שקל אחד מסעיף הרזרבה.
בשנים קודמות היו כאלה מקרים, השנה בכלל לא ואכן זה יישאר יתרה בלתי
מנוצלת.

היו"ר דוד טל:

אבל תמיד אם נשארת רזרבה היא חוזרת בסופו של יום לאוצר.

אבי לוי:

נכון.

דוד רותם:

כל מה שיש פה בסעיפים, מה שלא יוצא עד סוף החודש - חוזר לאוצר. זאת אומרת
אנחנו עושים פה קוסמטיקה בשביל היופי.

אבי לוי:

יש סעיפים למשל שעות נוספות שעדיין אפשר לנצל במהלך דצמבר.

אבי בלשניקוב:

אני יכול לומר לאדוני שלא מדובר פה בקוסמטיקה. למשל לגבי הסוגיה של שעות
נוספות, ישנה כאן כניסה לכיסו של עובד הכנסת באופן ברור על פי הנחיות שלי
מזה מספר חודשים. אני לא מאשר שעות נוספות לעובדי הכנסת. יש כאן קיצוץ שהוא
לא בגלל שביקשנו יותר מדי כסף אלא בגלל שאני חוסך במודע.

דוד רותם:

מה שיקרה הוא שמכיוון שאתה לא מאשר, בסוף חודש דצמבר ה-150,000 ₪ האלה
יחזרו ממילא לאוצר.

אבי בלשניקוב:

יש לי אפשרות כשם שעשינו בשנים האחרונות, אני יכול להעביר מסעיפים משנה
לשנה. אני יכול להחליט שאני מעביר משנה לשנה, ואני יכול לבוא ולהגיד שאני
לא מעביר כלום, מחזיר את הכל. בדרך כלל אנחנו מעברים במהלך חודשים מרץ,
אפריל, מסעיפים של שנה קודמת לסעיפים של שנה נוכחית.

אבי לוי:

אכן הקיצוץ הזה מגיע לכ-12% והוא מתייחס לאותם סעיפים בסדר גודל של 145
מיליון ₪ שהם סעיפים שניתן על פי החלטה לקצץ מהם. כלומר לא מקצצים משכר ולא
מהתחייבויות חוזיות ולא מהתחייבויות שנובעות כתוצאה מחוק זה או אחר. על כן
מה שמוצע כאן זו הצעה, כפי שנאמר, הסעיפים שמקוצצים כאן, למעט סעיף הרזרבה
שלא ניתן להשתמש בו בעודפים בשנה הבאה, הסעיפים האלה כמובן ניתן היה להשתמש
ולהעביר אותם בשנה הבאה כעודפים.

היו"ר דוד טל:

תודה רבה. אם אין שאלות אני אעלה את הנושא להצבעה.

אני מעלה את הנושא להצבעה. מי בעד ירים את ידו. מי נגד? מי נמנע? תודה אושר
פה אחד, אישרנו את ההצעה.

אבי בלשניקוב:

תודה רבה.

הישיבה ננעלה בשעה 13:00
