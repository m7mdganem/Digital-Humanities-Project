הכנסת השש-עשרה נוסח לא מתוקן

מושב שלישי

פרוטוקול מס' 201

מישיבת ועדת הכנסת

יום שלישי, ח' בשבט התשס"ה (18 בינואר 2005), שעה: 12:00

סדר היום: א. בקשת חברי הכנסת גדעון סער – יו"ר סיעת הליכוד - ואיתן כבל –
יו"ר סיעת

  העבודה - לקיים רביזיה על החלטת ועדת הכנסת שלא להיעתר לבקשת יו"ר

  הכנסת להזמין את השרים לשעבר משה נסים ואמנון רובינשטיין לשאת דברים

  בכינוס המיוחד בט"ו בשבט, בנושא: "הגיע זמן חוקה" – המשך דיון.

ב. קביעת ועדות לדיון בפרקים בהצעת חוק המדיניות הכלכלית לשנת הכספים

2005 (תיקוני חקיקה), התשס"ה-2004, לפי סעיף 117 לתקנון הכנסת.

נכחו:

חברי הוועדה: רוני בר-און – היו"ר

רוחמה אברהם

יולי-יואל אדלשטיין

גלעד ארדן

דני בנלולו

מיכאל גורלובסקי

אבשלום וילן

רשף חן

אחמד טיבי

דני יתום

איתן כבל

אילנה כהן

אליעזר כהן

מלי פולישוק-בלוך

גדעון סער

אברהם פורז

מאיר פרוש

יאיר פרץ

יורי שטרן

מזכיר הכנסת, אריה האן

סגן מזכיר הכנסת, דוד לב

סגנית מזכיר הכנסת, ירדנה מלר-הורביץ

מנהלת לשכת מזכיר הכנסת, גאולה רזיאל

מוזמנים: יעל אנדורן המשנה לממונה על אגף התקציבים,

  משרד האוצר

יועצת משפטית: ארבל אסטרחן

שגית אפיק

מנהלת הוועדה: אתי בן-יוסף

קצרנית: דרורה רשף

קביעת ועדות לדיון בפרקים בהצעת חוק המדיניות הכלכלית לשנת הכספים 2005

(תיקוני חקיקה), התשס"ה-2004, לפי סעיף 117 לתקנון הכנסת

היו"ר רוני בר-און:

טוב, חברים. אנחנו הולכים ל- איך אמר יעקב ללבן? דורון, מלחמה ו -?

מאיר פרוש:

תפילה, דורון ומלחמה.

קריאות:

לתפילה.

היו"ר רוני בר-און:

השאלה היא אם אתם רוצים לקיים פה דיונים מפליגים, או שאני אציע לכם את מה
שיושב ראש הקואליציה, יושב ראש סיעת העבודה, האוצר ואנוכי, על דעת כמה
שיכולנו לדבר, גם עם חבר ועדה, הגענו.

מאיר פרוש:

אני הייתי רוצה להגיד את הדעה שלי בנושא.

אבשלום וילן:

למה האוצר קשור לנושא?

רשף חן:

על מה אנחנו מדברים? על איזה נושא אתה מדבר עכשיו?

היו"ר רוני בר-און:

אה. בסדר, אני התחלתי עכשיו בפיצולים. בסדר.

א. בקשת חברי הכנסת גדעון סער – יו"ר סיעת הליכוד - ואיתן כבל – יו"ר סיעת

  העבודה - לקיים רביזיה על החלטת ועדת הכנסת שלא להיעתר לבקשת יו"ר

  הכנסת להזמין את השרים לשעבר משה נסים ואמנון רובינשטיין לשאת דברים

  בכינוס המיוחד בט"ו בשבט, בנושא: "הגיע זמן חוקה"

היו"ר רוני בר-און:

יש לנו חוב קטן מהישיבה של תשע וחצי, רבע לעשר. קבענו שיש רביזיה בהחלטה של
ועדת הכנסת בעניין בקשת יושב ראש הכנסת בנושא הישיבה החגיגית שעניינה: הגיע
זמן חוקה, להזמין את השרים לשעבר משה נסים ואמנון רובינשטיין לשאת דברים
בכינוס המיוחד.

מיקי איתן, יושב ראש ועדת החוקה, שהוא החתן המרכזי בישיבה החגיגית הזאת, בא
בדברים עם יושב ראש הכנסת על ההצעה שלנו לצרף דובר נוסף. ומה התשובה?

מיכאל איתן:

וגדעון סער.

היו"ר רוני בר-און:

אה. כמובן. וגדעון סער, איך יכולתי לשכוח.

מיכאל איתן:

החלפתי דברים גם עם יושב ראש ועדת הכנסת, לשם האיזון.

היו"ר רוני בר-און:

גם את זה לא יכולתי לשכוח. כמובן.

מיכאל איתן:

ויש הצעה לצרף את דוד ליבאי ובכך להשלים את הרשימה.

היו"ר רוני בר-און:

ואם כך הרשימה של הדוברים שאינם חברי כנסת תהיה משה נסים, אמנון רובינשטיין
ודוד ליבאי.

מיכאל איתן:

שהם חברי כנסת לשעבר. לכן גם לא פגענו בכבודו של איש, כי הוא לא היה חבר
כנסת.

קריאות:

הוא היה שר.

היו"ר רוני בר-און:

גם שר משפטים לא נתנו לו מי יודע מה זמן להיות, אבל זה למקום אחר. החברים
הטובים שלך ושלי במקומות הנכונים.

כן, חבר הכנסת פרוש. לעניין זה? בבקשה.

מאיר פרוש:

שמחתי לרכב על גלי ההתנגדות לעצם העניין ולכן תמכתי מאד במה שאתה ביקשת
אתמול בבוקר. אבל אני רוצה לומר כך: אני מכיר את עמדתו של יושב ראש הכנסת.
הוא מאד בעד חוקה, אפילו בלי להסתדר עם היהדות החרדית. ואני לא סבור שמדובר
פה באיזושהי דרמה שחייבים להביא אישים מבחוץ. אם אישים מבחוץ, נראה לי
שהרצליה הרבה יותר מכובד, והרבה יותר נוח לשבת שם. אם רוצים לקיים דיון
בתוך הכנסת, אני מבין. להביא אורחים מבחוץ – לא מדובר על כרטא ולא על צד"ל
– אני סבור שהדבר בכלל מיותר. לכן אני מתנגד לדבר הזה.

היו"ר רוני בר-און:

מאה אחוז. את דעתי אתה גם יודע, וגם יודע אותה יושב ראש ועדת חוקה. אבל אלה
הם פני הדברים, ואנחנו לא יכולים להתעלם מדעת הרוב, למרות שלפעמים אנחנו
נורא רוצים לעשות את זה.

אני מעמיד איפוא להצבעה את הנוסח המתוקן של בקשת יושב ראש הכנסת, והוא
לאפשר ליושב ראש הכנסת להזמין את השרים לשעבר משה נסים, אמנון רובינשטיין
ודוד ליבאי, לשאת דברים בכינוס המיוחד בט"ו-בשבט בנושא: הגיע זמן חוקה. מי
בעד ההצעה הזאת – ירים את ידו. נא למנות. כולם החליטו? ספרת? 11 בעד. מי
נגד, ירים את ידו. 1. מי נמנע?

אני קובע, איפוא, שברוב של 11 נגד 1, עם נמנע 1, אושרה בקשת היושב ראש
להזמין את השרים לשעבר משה נסים, אמנון רובינשטיין ודוד ליבאי לשאת דברים
בכינוס המיוחד בט"ו בשבט, בנושא: הגיע זמן חוקה. אנחנו מברכים את השרים
לשעבר והח"כים לשעבר המוזמנים, ובטוחים שיהיה דיון מאלף. אנחנו עוברים
לנושא הבא.

אחמד טיבי:

זה הנושא היחידי, אדוני היושב ראש, שבו התנגדות תקיפה להשתתפות גורמים
מבחוץ נפתרת על ידי הגדלת ההשתתפות מבחוץ.

רשף חן:

אני לא יודע אם זה המקרה היחידי, אבל - - -

היו"ר רוני בר-און:

חבר הכנסת אחמד טיבי, בהתחשב בכך שאתמול בישיבה הצבעת בשתי ההצבעות, פעם
בעד ופעם נגד, אז – שמענו את התובנה הזאת. כן.

אחמד טיבי:

לא, זה בגלל עיוורון צבעים של היושב ראש.

גדעון סער:

איזה יושב ראש?

אחמד טיבי:

יושב ראש הוועדה.

ב. קביעת ועדות לדיון בפרקים בהצעת חוק המדיניות הכלכלית לשנת הכספים 2005

(תיקוני חקיקה), התשס"ה-2004, לפי סעיף 117 לתקנון הכנסת – המשך

היו"ר רוני בר-און:

ועכשיו לפרק הבא בדיון. שלום הגברת אנדורן, המשנה לממונה על אגף התקציבים.
תתפסי את מקומך אתנו, בבקשה.

אני יכול לבקש את תשומת לבכם, חברים? הנושא הוא גם מהותי אבל גם טכני, ואני
מבקש את תשומת לבכם. אני אקרא בפניכם כרגע את ההצעה שאנחנו נבקש בסוף
להצביע עליה, שהיא הצעה על דעת יושב ראש הקואליציה וממלא מקומו יושב ראש
סיעת העבודה, על דעתי, שהשתתפתי בישיבה הזאת, על דעת אגף התקציבים ועל דעת
– גם אם לא בהסכמה מלאה – של חלק מיושבי ראש הוועדות הרלוונטיות.

רשף חן:

זאת אומרת, כל הקואליציה הסכימה עם עצמה.

היו"ר רוני בר-און:

אני קורא אותך לסדר בפעם הראשונה.

רשף חן:

בסדר, אין בעיה.

היו"ר רוני בר-און:

סעיף א', מטרת החוק – העברנו בישיבה הקודמת.

מאיר פרוש:

על מה שהצבענו אין צורך לעבור.

היו"ר רוני בר-און:

אני לא עובר, אני רק אומר לאינפורמציה, כדי שתעברו אחד אחד אתי על הטופס
ולא יגידו לי: למה אני קופץ מ-א' ל-ג'. אני אומר לכם שאחרי שנעשה את כל
הפיצולים ונצביע, אנחנו נצטרך להצביע על כללים. הכללים שהכל חוזר לוועדת
הכספים בסוף, שהכל עולה ביחד לקריאה שניה-שלישית, ובקשר לסמכויות הוועדות,
להשאיר אצלם עניינים ולהוציא אותם מחוק ההסדרים. אז אל תברחו אחרי ההצבעה.
ההצבעה לא נגמרת עד שאני מודיע שהיא נגמרת.

אני חוזר פעם נוספת. פרק א' העברנו בישיבה הקודמת.

פרק ב' העברנו בישיבה הקודמת.

פרק ג'. אנחנו מציעים להעביר את כל פרק ג' לדיון בוועדת הכספים.

פרק ד' העברנו בישיבה הקודמת.

פרק ה', שימו לב בבקשה. נושא של רשויות מקומיות, קרי: סעיפים 19 ו-20, עובר
לוועדה משותפת של ועדת הכספים וועדת הפנים בראשות ועדת הכספים. כל יתר
הסעיפים בפרק ה' הולכים לוועדת הכספים.

פרק ו' – תעריפי מים והיטלי הפקה – לוועדת הכספים.

פרק ז' – כבר עבר לוועדת הכלכלה.

פרק ח' – תעקבו, זה לא פשוט. פרק ח' שעניינו בריאות. סעיף 34- סעיף קטן
(1)- וסעיף 35 הולכים לעבודה, רווחה ובריאות. זה לא לפי הפיצול פה. זה לא
לפי החלוקה פה. תרשמו לכם.

דני יתום:

אבל מה זה סעיף קטן (1)?

היו"ר רוני בר-און:

תקרא בחוק. יש לך חוק לפניך.

34 (1) ו-35 הולכים לעבודה, רווחה ובריאות. כל יתרת סעיף 34 יידון במועד
אחר.

גדעון סער:

יידון כאן במועד אחר.

היו"ר רוני בר-און:

יידון בוועדת הכנסת במועד אחר. כמובן.

סעיף 36 (2) הולך לוועדת עבודה, רווחה ובריאות. סעיף 36 (1), ו- (3) עד
(10) ידונו בוועדת הכנסת במועד אחר.

סעיף 37 הולך לוועדת הכספים.

פרק ט' – תקשורת. שני הנושאים הראשונים הולכים לוועדת הכלכלה ושני הנושאים
האחרונים הולכים לוועדה משותפת של כספים וכלכלה בראשות ועדת כספים.

דני יתום:

מה זה שני הנושאים האחרונים?

דניאל בנלולו:

אתה מוכן לחזור, בבקשה, אדוני היושב ראש?

היו"ר רוני בר-און:

כן. פרק ט', לפי הטבלה שבידכם, המשבצת הראשונה, שעניינה חוק הרשות השניה
לטלוויזיה ורדיו, והמשבצת השניה, שגם היא חוק הרשות השניה לטלוויזיה ורדיו,
הולכים לוועדת כלכלה.

דני יתום:

אוקי. הבנתי.

היו"ר רוני בר-און:

חוק התקשורת (בזק ושידורים) ופקודת הטלגרף האלחוטי הולכים לוועדה משותפת
כספים וכלכלה בראשות כספים.

פרק י' כבר פיצלנו.

פרק י"א הולך לוועדת הכספים – שירות הקבע בצה"ל (גמלאות).

פרק י"ב עשינו.

פרק י"ג תעקבו אחרי, בבקשה. חוק העסקת עובדים על ידי קבלני כוח אדם – ועדת
כספים.

חוק הכניסה לישראל, צווי הרחקה לעובדים זרים – ועדת העבודה, הרווחה
והבריאות.

קריאה:

למה?

היו"ר רוני בר-און:

שקט. למה? – ככה. תתנגד אחר כך. תנו לי לקרוא את זה.

הגנת חוף בים המלח, חוק ההסדרים לשנת 2002 – ועדת הכלכלה.

דין תואר של מוסד בעל רשיון, חוק המועצה להשכלה גבוהה – ועדת כספים פלוס
ועדת חינוך – ועדה משותפת – בראשות כספים.

חוק יום חינוך ארוך ולימודי העשרה, מספר שעות לימוד בשבוע + דחיית החוק
לשנת התש"ע – ועדת הכספים.

הסעת נוסעים ברכבת, פקודת מסילות הברזל – ועדת כלכלה.

תשלום בעד חניה בדרך עירונית, פקודת התעבורה – ועדת כלכלה.

ייעוד רווחים של חברה ממשלתית וקבלת מידע, במסגרת חוק החברות הממשלתיות –
לועדת החוקה, חוק ומשפט.

חוק ההגבלים העסקיים יידון בוועדת הכנסת במועד אחר.

חוק הסנגוריה הציבורית, חובת התשלום – לוועדת החוקה, חוק ומשפט.

תקנות הסיוע המשפטי על פי חוק הסיוע המשפטי – ועדת החוקה, חוק ומשפט.

חוק האפוטרופוס הכללי, ניהול נכסים שאינם נכסים של נספי שואה והעברתם
לקניין המדינה – ועדת הכספים.

עד כאן הצעת הוועדה המכינה, ועדת ההידברות. אחד, שניים, שינוי פעמיים רוצים
להתבטא. בבקשה.

אבשלום וילן:

יש לי שאלה. כשאתם אומרים: "יידון בוועדת הכנסת במועד אחר, פירושו של דבר
שאתם מפצלים את הסעיף?

היו"ר רוני בר-און:

פיצולים הם לא בוועדת הכנסת. הפיצולים הם רק בוועדות הספציפיות. אבל עוד לא
הגענו להסדר, לא עם ראשי הוועדות, לא עם האוצר ולא בינינו. אנחנו נעשה את
זה בעוד שבוע.

אבשלום וילן:

הבנתי, תודה.

היו"ר רוני בר-און:

אין פיצול, אין הוצאה מחוק ההסדרים בוועדת הכנסת. אלא אם ועדת הכנסת מכניסה
את זה להקפאה ולא מעבירה את זה לדיון בוועדה, לא נשתמש כנראה בנשק הזה.
הפיצולים, או הדאגה להוציא מחוק ההסדרים – בוועדה הספציפית.

עוד שאלות? שאלה, אילנה, או להתבטא?

אילנה כהן:

לא. אני - - -

היו"ר רוני בר-און:

להתבטא – אז לפי הסדר. מלי הצביעה ראשונה. בבקשה, מלי.

מלי פולישוק-בלוך:

אני על תקן של יושבת ראש ועדת החינוך.

היו"ר רוני בר-און:

את יכולה לדבר על כל תקן שאת רוצה.

מלי פולישוק-בלוך:

שני הנושאים הם לחלוטין בסמכותה של ועדת החינוך.

היו"ר רוני בר-און:

איזה נושאים? תתמקדי.

מלי פולישוק-בלוך:

גם דין תואר של מוסד בעל רשיון וגם מספר שעות לימוד בשבוע. אני חושבת שמן
הראוי – זה בסדר שהוועדה תהיה משותפת, אבל היא צריכה להיות בראשות ועדת
החינוך. ובעצם את שני הנושאים הייתי עושה בוועדה משותפת בראשות ועדת חינוך.

היו"ר רוני בר-און:

טוב, תודה רבה. כן, בבקשה, רשף חן.

רשף חן:

כפי שהערתי קודם, כשקראת אותי לסדר, אני חושב שסוג כזה של הידברות, כדי
שיוכל להיקרא הידברות באמת, צריך לכלול לא רק את הקואליציה בתוכו, אלא
שידברו גם עם נציגי האופוזיציה, דבר שלא נעשה כאן וכן נעשה בעבר. אני חושב
שחבל מאד שהוא לא נעשה כאן, כי הוא מבטא סוג מסוים של התנהגות שאופיינית
לוועדה הזאת, וזה חבל מאד.

היו"ר רוני בר-און:

אהה. כוחנות, דורסנות - - -

רשף חן:

כוחנות, דורסנות – אתה יודע. אני רואה שאתה יודע.

היו"ר רוני בר-און:

כן.

אבשלום וילן:

אבל יש הסכמה בין חלקי האופוזיציה? לא ראיתי בנאום ראש האופוזיציה שהיו
הסכמות.

היו"ר רוני בר-און:

יש בזה סתירות פנימיות, כי אתה הצהרת – נורא שמחת שלא נתמניתי יועץ משפטי.
אולי היית חוסך את הכוחנות - - -

רשף חן:

-   - - אולי היושב ראש יקרא לעצמו לסדר, אז - - -

היו"ר רוני בר-און:

כן, אני קורא את עצמי לסדר. אני מאד מודה לך.

רשף חן:

רק אל תעשה את זה עוד פעמיים כי אז לא יהיה לנו יושב ראש.

איתן כבל:

אני מציע שנצא.

רשף חן:

אני חושב שחלק מן ההצעות כאן הן לא סבירות, אני חושב שבנושאים שבוועדת
חינוך, מן הראוי שיידונו בוועדת חינוך או בוועדה בראשות ועדת חינוך, אני
חושב שהנושאים שעל פי הדין צריכים להיות בוועדת העבודה והרווחה צריכים
להישאר שם ולא לעבור לוועדת כספים, ואני מבקש שאנחנו נצביע סעיף סעיף כדי
שנוכל לתת ביטוי לרצון האמיתי של חברי הוועדה.

היו"ר רוני בר-און:

לא, שמענו את ההסתייגויות. על דרך ההצבעה אני לא מקבל עצות. אנחנו נצביע על
ההסתייגויות שלכם, על ההסתייגויות של אחרים.

רשף חן:

כדי להבהיר: אני מסתייג מכל אחד ואחד מהסעיפים ומבקש להצביע בנפרד על כל
אחד ואחד מהסעיפים.

היו"ר רוני בר-און:

בבקשה, אדוני יושב ראש הקואליציה.

גדעון סער:

אני חושב שפה הגישה של הקואליציה הייתה הרבה יותר ליברלית מאשר בתקופה
שידידי, חבר הכנסת רשף חן היה חבר הקואליציה, במובן הזה שוועדת הכלכלה,
שהיא ועדה אופוזיציונית, הועבר אליה הרבה מאד חומר, ועדת העבודה והרווחה,
בראשות חבר הכנסת יהלום, שהוא חבר האופוזיציה, הועבר אליה הרבה מאד חומר
ובסך הכל אני חושב שלא רק חוק ההסדרים הוא הרבה יותר רזה מבשנה שעברה, גם
אנחנו היינו ענייניים לחלוטין. לעתים יש ועדות משותפות לדברים כאשר ההיבטים
התקציביים הם מאד מאד דומיננטיים, הדבר הזה הוא סביר, הדבר הזה הוא הגיוני.

היו"ר רוני בר-און:

תודה רבה. אילנה, בבקשה.

מלי פולישוק-בלוך:

חוק יום חינוך ארוך שהורד לוועדת הכספים נראה לך הגיוני?

גדעון סער:

הגיוני וסביר.

היו"ר רוני בר-און:

מלי, אני מבקש לא לנהל דו-שיח.

אילנה כהן:

לגבי תיקון החוק של העסקת עובדים על ידי חברות כוח אדם. אני אומרת: כל הזמן
דנו על זה בוועדת העבודה והרווחה. מדוע שוב להעביר את זה לוועדת הכספים?

איתן כבל:

העסקת עובדים זה פרק י"ג.

אילנה כהן:

אני אומרת: דנו על זה כבר. בסך הכל הייתה דחייה של קבלת החוק. דחו את זה.
זה היה בוועדת עבודה - - -

גדעון סער:

דחייה של חוקים פרטיים עם עלות תקציבית זה כמעט דבר שבשגרה בחוק ההסדרים.

היו"ר רוני בר-און:

לא הבנתי. מה את מתלוננת? שהעברנו את זה לכלכלה?

קריאה:

לכספים.

היו"ר רוני בר-און:

זה לא הבנתי.

גדעון סער:

חקיקה פרטית עם עלות תקציבית - כמעט דבר שבשגרה.

היו"ר רוני בר-און:

טוב. תודה רבה לכם. אני מצביע כרגע על ההסתייגויות ששמענו פה. ההסתייגות
הראשונה הייתה של חברת הכנסת מלי פולישוק-בלוך, שאמרה שהנושאים שעניינם חוק
יום לימודים ארוך וחוק המועצה להשכלה גבוהה, צריך להידון בוועדת החינוך, או
למזער בוועדה משותפת בראשות ועדת החינוך. מי בעד ההסתייגות הזאת – ירים את
ידו. נא למנות. תודה רבה. מי נגד? תודה רבה. מי נמנע? תודה רבה. אחד נמנע.
אני קובע שברוב דעות ההסתייגות שלך נפלה.

ההסתייגות השניה הייתה של חבר הכנסת רשף חן, שהוא מסתייג מההצעה של אותה
ועדה מכינה לגבי כל הסעיפים כפי שקראנו אותם.

גדעון סער:

תצביע כבר על הכל.

היו"ר רוני בר-און:

רגע. אני רוצה אולי שיהיה לו יומו.

רשף חן:

זה היה כל אחד ואחד מהם באופן נפרד.

היו"ר רוני בר-און:

לא, אני קובע את דרך ההצבעה.

רשף חן:

אבל אני קובע את ההסתייגות שלי.

היו"ר רוני בר-און:

מאה אחוז. עכשיו אנחנו מדברים בהצבעה, ואתה לא תדבר עכשיו.

רשף חן:

-   - -

היו"ר רוני בר-און:

אני מצביע כרגע בעבור ההסתייגות של חבר הכנסת רשף חן, שעניינה הסתייגות מכל
סעיף וסעיף בהצעה כפי שאני הצעתי אותה. מי בעד ההסתייגות הזאת ירים את ידו,
נא למנות.

רשף חן:

אבו וילן, תעבור - - -

היו"ר רוני בר-און:

אתה יודע על מה אתה מצביע?

יאיר פרץ:

כן.

היו"ר רוני בר-און:

אז אני מבקש ממך לא לדבר בטלפון, בסדר?

מי בעד ההסתייגות של רשף - חן ירים את ידו. מי נגד ההסתייגות הזאת ירים את
ידו. נא למנות.

גדעון סער:

רוב דורסני.

היו"ר רוני בר-און:

כוחני ודורסני.

גדעון סער:

כוחני ודורסני.

היו"ר רוני בר-און:

מי נמנע?

אילנה כהן:

הצבעת פעמיים כבר.

היו"ר רוני בר-און:

לא פעמיים, שלוש. גם בעד, גם נגד וגם נמנע.

אני קובע איפוא שברוב דעות, עם נמנע אחד, ההסתייגות של חבר הכנסת רשף
חן - - -

רשף חן:

אפשר לומר - - - אדוני היושב ראש?

היו"ר רוני בר-און:

שניה אחת. לא נתקבלה.

ההסתייגות של חברת הכנסת אילנה כהן, שעניינה חוק העסקת עובדים על ידי קבלני
כוח אדם לוועדת הכספים, שעה שהיא מבקשת להעביר את זה לוועדת העבודה, הרווחה
והבריאות.

מי בעד ההסתייגות של חברת הכנסת אילנה כהן ירים את ידו. נא למנות. תודה
רבה. מי נגד ההסתייגות הזאת ירים את ידו. מי נמנע?

דני יתום:

אני.

היו"ר רוני בר-און:

תודה רבה. ברוב דעות ובהימנעות של חבר הכנסת יתום - - -

איתן כבל:

אני לא אגיד לך שזה היום האחרון שלך בוועדה. אתה יודע.

דני יתום:

היום האחרון שלי בוועדה יהיה יום אחד אחרי היום האחרון שלך בוועדה.

היו"ר רוני בר-און:

ומה אתי? אולי בכל זאת תגיד לו?

קריאות:

-   - -

היו"ר רוני בר-און:

חברים, חברים. כך או כך, קבענו שגם ההסתייגות הזאת לא נתקבלה, ועכשיו אנחנו
מצביעים על ההצעה כפי שאני הצעתי בפניכם בתחילת הישיבה. אני מזכיר לכם
שאחרי זה אנחנו מצביעים על עוד דברים. מי בעד ההצעה שלי – ירים בבקשה את
ידו.

אתי בן-יוסף:

בעד 12.

היו"ר רוני בר-און:

תודה רבה. מי נגד ההצעה הזאת – ירים את ידו. תודה רבה. מי נמנע?

אני קובע איפוא, שברוב של 12 נגד 2 עם נמנע אחד – חבר הכנסת וילן – ההצעה
שלי לפיצול הסעיפים בחוק ההסדרים לוועדות השונות בין העצמאיות, בין
המשותפות, וגם לגבי הרכב הוועדות המשותפות מבחינת מי יעמוד בראשן, התקבלה.

דניאל בנלולו:

רגע, אדוני היושב ראש. אפשר הערה? אפשר לקבל בהקדם את כל ההחלטה?

היו"ר רוני בר-און:

אין שאלה בכלל. עוד עשר דקות.

דניאל בנלולו:

תודה רבה.

דני יתום:

יש לי שאלה אינפורמטיבית. מתי ימשך הדיון ביחס לאותם סעיפים.

היו"ר רוני בר-און:

אנחנו נודיע.

אבשלום וילן:

אל תזרז את זה, דני.

דני יתום:

למה?

אבשלום וילן:

כדי לא לפצל את זה. אלה חוקים רעים.

דני יתום:

זה מעניין.

היו"ר רוני בר-און:

חברים, עכשיו אני מציע את הקביעות הבאות: כל הסעיפים שפוצלו והועברו
לוועדות אחרות, בין לוועדות עצמאיות ובין לוועדות משותפות, יחזרו להצבעה
בוועדת הכספים.

ארבל אסטרחן:

זה לא היה בעבר. ועדת הכספים לא הצביעה. זה רק עלה כחוק אחד, כמקשה אחת,
לוועדת הכספים.

היו"ר רוני בר-און:

יוצבעו בוועדות שנקבעו ויעלו כמקשה אחת לאחר ההצבעה לוועדת הכספים.

מי בעד, בבקשה להרים את ידו. תודה, נא להוריד. מי נגד? מי נמנע? פה אחד.

הקביעה הבאה היא שהפיצול הוא רק לצורך הדיון בוועדות, וכל החוק, גם מה
שיעלה מן הוועדות השונות וגם מה שייגמר בוועדת הכספים, יעלה כהצעת חוק אחת
לקריאה שניה ושלישית במליאה.

גדעון סער:

זה הנוסח של כל שנה.

ארבל אסטרחן:

כן.

היו"ר רוני בר-און:

כן.

מי בעד – ירים את ידו. תודה רבה. מי נגד?

רשף חן:

אני נגד והצבעתי בעד.

היו"ר רוני בר-און:

הצבעת בעד? אני משנה את ההצבעה.

קריאות:

-   - -

מיכאל גורלובסקי:

היושב ראש, אני מבקש להכניס לפרוטוקול שרשף חן מודה שהוא הצביע פעמיים
בהצבעה הזאת.

רשף חן:

אני מודה.

היו"ר רוני בר-און:

התוצאות הן – רגע. אני אתן לך הזדמנות לשנות עוד פעם – יש נמנעים? כמו שעשה
פרץ. אין נמנעים. אז בעד 12, נגד 3 – 11 בעד. נכון? שינינו את ההצבעה,
נכון? תתקני אצלך.

11 בעד, 3 נגד, קבענו שהעניין הזה גם מוסדר.

עכשיו, אני רוצה לשאול אתכם ולראות מה דעתכם בעניין הזה. מה קורה, כפי שקרה
גם בעבר, אם ועדה רוצה להשאיר אצלה סעיפים שונים? זאת אומרת – לא לגמור את
זה במסגרת החוק. האם אנחנו מבקשים את אישור המליאה לפיצול הזה, או מסתפקים
בהחלטת הוועדה? זו צריכה להיות החלטה שלנו.

גדעון סער:

אני רוצה לשאול את ארבל מה היה נהוג בעבר.

ארבל אסטרחן:

יש פה אבחנה. יש מקרה שוועדה מחליטה שסעיפים מסוימים, או אפילו כל הנושא
שעבר אליה, היא לא רוצה.

היו"ר רוני בר-און:

למשל – אני לא רוצה לתת דוגמה קונקרטית ששנינו חושבים עליה באופן
אינסטנקטיבי.

גדעון סער:

מה ששנינו חושבים עליו זה המע"מ באילת. אבל בסדר, אל תיתן דוגמה.

היו"ר רוני בר-און:

עוד פעם אתה לוקח את הקרדיט לעצמך, הה?

גדעון סער:

"מה שאנחנו חושבים".

ארבל אסטרחן:

אם זה היה חוק נפרד, אז היא הייתה צריכה להעלות למליאה הצעה להסיר. זאת
אומרת, המליאה הייתה יכולה לגבור על החלטת הוועדה. היות וזה חוק אחד בעצם,
זה רק מפוצל ,לכאורה אפשר לומר שאם הוועדה לא רוצה שזה יעלה במסגרת חוק
ההסדרים כולו, היא פשוט מצביעה, מפילה את זה, ואז זה לא יעלה במסגרת החוק
כולו, בלי החלטה נוספת של הוועדה.

דניאל בנלולו:

אבל זה יישאר בוועדה.

ארבל אסטרחן:

לא. אם היא רוצה שזה יישאר, אז היא מבקשת פיצול במליאה.

היו"ר רוני בר-און:

זה מת. זה מת. היא הורידה סעיף מהחוק.

ארבל אסטרחן:

-   - - שני הדברים האלה. צריך להחליט עליהם.

היו"ר רוני בר-און:

מה אתה רוצה? איפה אתה רוצה שזה יישאר?

גדעון סער:

למה אנחנו צריכים לקבוע?

היו"ר רוני בר-און:

כי כללי המשחק נקבעים עכשיו.

גדעון סער:

האופציה השניה, דהיינו: האופציה של הפיצול, היא אופציה טובה. מדוע? יש
מקרים אשר בהם אנחנו אומרים: הנושא מחייב דיון ולימוד מעמיק בוועדה. לא
צריך להרוג אותו, אבל הוא לא צריך להיות בחבילה של חוק ההסדרים, למרות מה
שחשבנו מלכתחילה.

היו"ר רוני בר-און:

זה ברור. השאלה היא איפה הרגולציה. האם הרגולציה היא בוועדה או הרגולציה
היא במליאה.

גדעון סער:

במליאה, במליאה.

ארבל אסטרחן:

אם יש סעיפים שהיא מחליטה לא לעלות, אז זה כמו שהם מתים. עולה החוק כולו –
סעיפים מתוך חוק ההסדרים שלא עלו, הם לא קיימים יותר.

היו"ר רוני בר-און:

השאלה היא נורא ממוקדת. השאלה היא אם אנחנו רוצים להשאיר לוועדה את הסמכות.
השאלה היא איפה. הטכניקה מאד ברורה. באה הוועדה, רואה חוק, אומרת: בסעיף
הזה, אני לא רוצה להתקדם. היא יכולה להצביע בלי הסעיף הזה, להעביר את זה
לוועדת הכספים וכך זה עולה למליאה. זה – נתנו לה את הסמכות. יש שאלה אם
אנחנו לא רוצים לתת את הסמכות הזאת למליאה.

גדעון סער:

אני רוצה להבין דבר אחד. אם לא נתתי כלום, יש לה סמכות לפצל – זה גם לגבי
אלף הצעות חוק, לא רק לגבי חוק ההסדרים, כאשר אנחנו באים ומפצלים סעיפים.

ארבל אסטרחן:

נכון.

גדעון סער:

ואז יש לה את האפשרות לפצל והיא לא הרגה את זה. אז את הדבר הזה אני לא צריך
להקנות כרגע בהחלטה. אמת?

ארבל אסטרחן:

נכון.

גדעון סער:

יפה. עכשיו, לגבי האופציה הראשונה של הריגת משהו. האם אני צריך להקנות?

ארבל אסטרחן:

נשאלה שאלה מה קורה אם עובר סעיף מסוים לוועדה - - -

דני יתום:

מותר לה. זו סמכותה.

גדעון סער:

אבל גם אז היא צריכה לחזור למליאה ולבקש להסיר מעל סדר היום.

ארבל אסטרחן:

לא. כי אם זה סעיף מתוך חוק שלם, היא מעלה את החוק בלי הסעיף הזה. ואז הוא
לא נשאר - - -

גדעון סער:

אני מעדיף להשתמש בטכניקה של הפיצול, כי יהיו דברים בהצעת החוק אשר אנחנו
נבוא ונאמר: הם מחייבים דיון.

היו"ר רוני בר-און:

זה בסדר. אבל מי המחליט? הוועדה או המליאה?

גדעון סער:

הוועדה.

היו"ר רוני בר-און:

טוב, עכשיו ישאל דני יתום את השאלה שלו.

דני יתום:

אני מבקש לשאול שאלה טכנית. כשנושא עולה למליאה ונדרשת שאלת הפיצול. מה
פירוש הדבר? מה האפשרויות בפיצול? לדחות? להעביר לוועדה אחרת? מה המשמעות?

ארבל אסטרחן:

ההחלטה על הפיצול משמעה שהוועדה אומרת: חלק אני אעלה לשניה שלישית, וחלק
אני אשאיר אצלי.

דני יתום:

לא, אני מתכוון: השאלה עולה במליאה.

היו"ר רוני בר-און:

כן, כן. זו התשובה. אם אנחנו משאירים את שיקול הדעת לוועדה, או שאנחנו
עושים לה "אובר רולינג" או מאשרים אותה במליאה.

אבשלום וילן:

אני מציע לתת את שתי האופציות. מה שהקואליציה תרצה לפצל ולהשאיר בדיונים,
ייעשה במליאה. מה שהיא תרצה להוריד מסדר היום – הוועדה. לשמור על שתי
האופציות.

גדעון סער:

אבל שתי האופציות קיימות בתקנון, אז למה אנחנו צריכים לדון בזה?

ארבל אסטרחן:

אנחנו צריכים להבהיר - - - בשנה שעברה.

דניאל בנלולו:

מתי אנחנו מקבלים החלטה לפצל את זה? בתוך הוועדה? מגיע הנושא לדיון בוועדה
או שהוא לא מגיע בכלל לדיון בוועדה?

היו"ר רוני בר-און:

אין דבר כזה לא מגיע לוועדה.

ארבל אסטרחן:

לוועדה מגיעים מספר סעיפים. סעיף מסוים – היא מחליטה שהיא לא רוצה לקבל
החלטה.

דניאל בנלולו:

בזמן הדיון, מראש?

היו"ר רוני בר-און:

בזמן הדיון. למה מראש או לא מראש? זה בוועדה, תמיד.

דניאל בנלולו:

דנים, ובגמר הדיון אפשר לקבל החלטה שמפצלים את זה?

היו"ר רוני בר-און:

נכון. השאלה היא אם אז זה נהיה סופי, או אז זה עולה להצבעה במליאה.

ארבל אסטרחן:

השאלה היא אם רואים את החוק כחוק אחד, או כמכלול של חוקים.

שגית אפיק:

-   - -

גדעון סער:

לדעתי צריך לעשות את זה עניין של מליאה.

היו"ר רוני בר-און:

מליאה. בסדר. יש עוד מישהו שרוצה?

דני יתום:

למה? – אני מבקש להביע עמדה.

אני מציע להשאיר את מה שהיה נהוג.

היו"ר רוני בר-און:

היו נהוגות שתי אופציות. רק שהייעוץ המשפטי – בשנה שעברה התגלו חילוקי
דעות. לא הייתה אחידות. ועכשיו מציעים לקבוע את כללי המשחק לפני המשחק ולא
תוך כדי המשחק.

דני יתום:

בסדר, נכון. מה שהיה נהוג, על פי ההבהרות שניתנו כאן על ידי הייעוץ המשפטי,
כאשר לנו ברור לגמרי ששתי האופציות קיימות. זה מה שאני מציע שאנחנו נחליט.

היו"ר רוני בר-און:

אוקי. מי עוד? רשף חן, אתה ביקשת לדבר?

רשף חן:

לא.

היו"ר רוני בר-און:

היה לי רושם שהצבעת. אוקי. אז הצעה אחת היא – הצעה של יושב ראש הקואליציה
היא – שבכל מקרה השאלה אם סעיף - - -

ארבל אסטרחן:

אולי נגביל את זה ל"נושא".

גדעון סער:

נושא, נושא.

היו"ר רוני בר-און:

נושא שהוועדה החליטה לפצל מן החוק - - -

ארבל אסטרחן:

או שהיא לא רוצה אותו.

היו"ר רוני בר-און:

או שהיא לא רוצה אותו, או שהיא רוצה לדון בו שלא במסגרת של חוק ההסדרים
ולעלות אותו לקריאה שניה ושלישית יחד עם הצעת חוק התקציב וחוק ההסדרים –
החלטה מהסוג הזה טעונה אישור המליאה. מי בעד - ירים את ידו. תודה. נא
להוריד. מי נגד? אין. מי נמנע? תודה רבה. פה אחד עברנו גם את זה.

עכשיו, למה אני צריך לדון בעניין 4? אני לא צריך לדון בעניין 4. עניין 4
התייתר. השאלה אם הממשלה יכולה לחזור בה מנושא מסוים זה לא עניין לוועדת
הכנסת.

ארבל אסטרחן:

השאלה אם רואים את החוק כחוק אחד או כמספר חוקים. הכל קשור לזה.

גדעון סער:

אם היא חוזרת בה, זה גם יעלה לפיצול, לא?

ארבל אסטרחן:

השאלה היא אם היא יכולה לחזור בה מסעיף. בדרך כלל הממשלה יכולה לחזור בה
מחוק. אם יש חוק רגיל, היא לא יכולה לחזור בה מסעיפים מסוימים.

גדעון סער:

לדעתי אי אפשר לשלול מהממשלה את הזכות להתחרט.

היו"ר רוני בר-און:

אתה לא עוקב אחרי מה שאמרה ארבל. ארבל אומרת שבחוקים רגילים, הממשלה חוזרת
בה מחוק, מושכת את החוק – תודה רבה. פה, בחוק ההסדרים, אנחנו רוצים לאפשר
לממשלה ורסטיליות, גמישות, לחזור בה מנושא מסוים, ולא יראו אותה כאילו היא
חוזרת מכל החוק. אני חושב שאנחנו צריכים לעזור לה.

אילנה כהן:

-   - -

היו"ר רוני בר-און:

חברת הכנסת כהן. כן, רשף חן.

רשף חן:

אני מבקש לשמוע מהייעוץ המשפטי אם זה משהו שאנחנו יכולים להחליט עליו - - -

היו"ר רוני בר-און:

זה מה שהיא אמרה.

רשף חן:

מפני שלדעתי תקנון הכנסת מאפשר לחזור מחוק. הממשלה היא זו שבחרה להביא את
החוק הזה בחקיקה אחת. דבר שאני חושב שכולנו מסכימים שאפשר לפחות להתווכח
עליו. יש לזה מחיר מסוים.

היו"ר רוני בר-און:

בסדר. זו דעתך.

רשף חן:

המחיר הוא לא מחיר כבד, שכאשר מחליטים להוציא ממנו חלקים, הולכים למליאה,
והמליאה מאשרת את זה. אני חושב שזה בהתאם לתקנון ולכבוד הכנסת, וכך צריך
להיות.

היו"ר רוני בר-און:

האם אני יכול להבין מתוך העובדה שהצעת את זה כאפשרות, שהממשלה תוכל למשוך
רק נושא ולא יראו אותה כאילו מושכת את כל החוק, שאם ועדת הכנסת תקבל החלטה
בעניין הזה, זה תקדים מבחינת הלשכה המשפטית?

ארבל אסטרחן:

נכון.

היו"ר רוני בר-און:

תודה רבה. מי בעד ההצעה הזאת - ירים את ידו. נא להוריד. מי נגד? אחד. מי
נמנע? אין נמנעים.

ארבל אסטרחן:

מנושא, לא מסעיף.

היו"ר רוני בר-און:

כן. מנושא.

ארבל אסטרחן:

ועוד דבר אחד – נושא של הסתייגויות. בדרך כלל הסתייגות אינה יכולה לשלול
חוק שלם. האם גם פה אנחנו רואים את זה כפרקים שונים, באופן שהסתייגות תוכל
לשלול פרק שלם שהועבר לוועדה, או שלא תוכל?

קריאות:

מה פתאום?

גדעון סער:

לא תוכל. אני בעד לשלול את האפשרות להסתייג על פרק שלם.

היו"ר רוני בר-און:

אני בעד לשלול את האפשרות להסתייג בכלל.

גדעון סער:

לא, אז אני נגד זה, אדוני היושב ראש.

היו"ר רוני בר-און:

למה? דורסני עד הסוף.

קריאה:

אני מסתייג מהדיון.

רשף חן:

-   - -

גדעון סער:

ההסתייגות מפרק שלם באה לידי ביטוי בהצבעה עליו.

רשף חן:

אבל אין הצבעה עליו, זאת הנקודה.

גדעון סער:

ודאי שיש. ברגע שהפלת את ההסתייגויות, אתה מצביע על הצעת הוועדה על אותו
סעיף. ולכן זה אומר שזו לא הסתייגות טובה.

היו"ר רוני בר-און:

מה היא, איפוא, ההצעה שלך?

ארבל אסטרחן:

שיוכלו לאפשר הסתייגות ששוללת פרק שלם. אם זה חוק אחד, אפשר להגיד שפרק שלם
נופל.

גדעון סער:

אני בצער רב מוכן לקבל את עמדת הייעוץ המשפטי.

היו"ר רוני בר-און:

אוקי. אז זאת העמדה. צריך להצביע על זה או שזאת הפרשנות?

ארבל אסטרחן:

אלה החלטות לפי סעיף 131.

היו"ר רוני בר-און:

להצביע על זה או לא?

גדעון סער:

לא צריך. לא צריך.

היו"ר רוני בר-און:

אוקי. יש עוד דברים שאתם צריכים לדעת כדי שלא נפריע לכם בעבודתכם הקשה?

אני מאד מודה לכם. הישיבה נעולה.

הישיבה ננעלה בשעה: 12:50.
