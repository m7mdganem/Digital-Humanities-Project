הכנסת העשרים

מושב חמישי

פרוטוקול מס' 413

מישיבת ועדת הכנסת

יום שני, כ"ג בטבת התשע"ט (31 בדצמבר 2018), שעה 11:00

סדר היום:

1.  שינוי בשעת פתיחת ישיבות הכנסת בימים שני ושלישי, כ"ג-כ"ד בטבת התשע"ט,
      31.12.2018 - 1.1.2019.

2.  בקשת יושב-ראש ועדת החוקה, חוק ומשפט למיזוג הצעות החוק הבאות:

1.  הצ"ח סדר הדין הפלילי (תיקון מס' 83) (התיישנות), התשע"ח-2018
      (מ/1183).

2.  הצ"ח סדר הדין הפלילי (תיקון-הגבלת משך זמן החקירה המשטרתית וטיפול
      התביעה בתיק החקירה עד להגשת כתב אישום), התשע"ה-2015 (פ/693/20), של
      חה"כ דב חנין.

3.  הצ"ח סדר הדין הפלילי (תיקון-משך החקירה), התשע"ה-2015 (פ/1322/20), של
      חה"כ טלב אבו-עראר וקבוצת חברי הכנסת.

4.  הצ"ח סדר הדין הפלילי (תיקון – הגבלת משך זמן החקירה המשטרתית וטיפול
      התביעה בתיק החקירה עד להגשת כתב אישום), התשע"ו-2016 (פ/3041/20),
      של חברי הכנסת ניסן סלומינסקי ויאיר לפיד.

3.  בקשת יושב-ראש ועדת החוקה, חוק ומשפט להקדמת הדיון בהצעות החוק הבאות,
      לפני הקריאה השנייה והשלישית:

1.  הצ"ח העונשין (תיקון מס' 124) (עבירות המתה), התשע"ו-2015 (מ/972).

2.  הצ"ח סדר הדין הפלילי (תיקון מס' 83) (התיישנות), התשע"ח-2018
      (מ/1183).

3.  הצ"ח המידע הפלילי ותקנת השבים, התשע"ו-2016 (מ/1071).

4.  בקשת יושב-ראש ועדת העבודה, הרווחה והבריאות למיזוג הצעות החוק הבאות:

1.  הצ"ח הבטחת הכנסה (הוראת שעה ותיקוני חקיקה) (תיקון מס' 2) (הארכת
      תוקף), התשע"ט-2018 (מ/1286).

2.  הצ"ח הבטחת הכנסה (הוראת שעה ותיקוני חקיקה) (תיקון), התשע"ט-2018
      (כ/828).

5.  בקשת יושב-ראש ועדת העבודה, הרווחה והבריאות להקדמת הדיון בהצעות החוק
      הבאות, לפני הקריאה השנייה והשלישית:

1.  הצ"ח עבודת נשים (תיקון מס' 61) (היעדרות בשל טיפולי פוריות),
      התשע"ט-2018 (כ/824).

2.  הצ"ח דמי מחלה (היעדרות בשל תרומת איבר על ידי בן זוג או הורה) (תיקוני
      חקיקה), התשע"ט-2018 (כ/824).

3.  הצ"ח העיסוק באופטומטריה (תיקון מס' 3) (מסירת תוצאות בדיקת ראייה
      ומרשם), התשע"ח-2017 (כ/740).

4.  הצ"ח הבטחת הכנסה (הוראת שעה ותיקוני חקיקה) (תיקון מס' 2) (הארכת
      תוקף), התשע"ט-2018 (מ/1286).

5.  הצעת חוק הביטוח הלאומי (תיקון מס 212), התשע"ט 2018 (מ/1285).

6.  הצעת חוק העסקת עובדים על ידי קבלני כוח אדם (תיקון מס' 12), התשע"ט
      2019 (כ/826).

7.  הצעת חוק שירות המדינה (גמלאות)(תיקון מס 36), התשע"ט 2018 (מ/1271).

6.  בקשת יושבת ראש הוועדה המיוחדת, חה"כ רחל עזריה להקדמת הדיון בהצ"ח
      שירותי תשלום, התשע"ט-2019 (מ/1246), לפני הקריאה השנייה והשלישית.

7.  בקשות חברי הכנסת להקדמת הדיון בהצעות חוק פרטיות – לפני הקריאה
      הטרומית:

1.  הצ"ח לשכת עורכי הדין (תיקון – ציוני מבחני ההסמכה), התשע"ט-2018
      (פ/5994/20) , של חה"כ אסנת מארק.

2.  הצ"ח לשכת עורכי הדין (תיקון – הוספת סמכות שר המשפטים למתן תוספת
      ניקוד למבחני הלשכה), התשע"ט-2018 (פ/5996/20), של חה"כ אמיר אוחנה.

3.  הצ"ח לשכת עורכי הדין (שינוי סף המעבר), התשע"ט-2018 (פ/5995/20), של
      חברי הכנסת עיסאווי פריג' וחיליק בר.

4.  הצ"ח הרשויות המקומיות (בחירת ראש הרשות וסגניו וכהונתם) (תיקון –
      מינוי סגן ראש רשות, התשע"ט-2018, (פ/5916/20).

8.  תיקון החלטת ועדת הכנסת מיום 28.7.2015 בעניין מספר הסגנים ליושב-ראש
      ועדת הבחירות המרכזית לכנסת ה-21.

נכחו:

חברי הוועדה:

מכלוף מיקי זוהר – היו"ר

אמיר אוחנה

יואב בן צור

יואל חסון

אחמד טיבי

פנינה תמנו

חברי הכנסת:

יחיאל חיליק בר

אוסנת הילה מארק

נחמן שי

מוזמנים:

מזכירת הכנסת ירדנה מלר-הורוביץ

  -------------------------------------------------------------------------
  סרין עיסא  –   מתמחה בעריכת דין
  ---------- --- ----------------------------------------------------------
  יוסי       –   מתמחה בעריכת דין
  קריספל         

  רמי שדה    –   מתמחה בעריכת דין

  ניצן בסן   –   שדלן/ית (ח.ב הקבינט ישראל בע"מ), מייצג/ת את מועצת
                 האופטומטריסטים בישראל
  -------------------------------------------------------------------------

ייעוץ משפטי:

דן מרזוק

מנהלת הוועדה:

אתי בן יוסף

רישום פרלמנטרי:

יפה קרינצה

שינוי בשעת פתיחת ישיבות הכנסת בימים שני ושלישי, כ"ג-כ"ד בטבת התשע"ט -
31.12.2018 - 1.1.2019

<< יור >> היו"ר מכלוף מיקי זוהר: << יור >>

אני מתכבד לפתוח את ישיבת ועדת הכנסת. אני רוצה לומר שיש לנו סדר-יום ארוך,
אבל דבר אחד שאפשר להעיד עליו - אולי אחד מסדרי היום המועילים ביותר שהיו
למען החברה הישראלית במדינת ישראל כולה. קודם כול, כי הכול מגיע בהסכמה –
קואליציה אופוזיציה – זה כבר מוכיח שזה קונצנזוס, שבסופו של תהליך יוביל
לסיוע ועזרה לאזרחי ישראל במגוון רחב של תחומים.

נתחיל בסעיף 1 לסדר-היום: שינוי בשעת פתיחת ישיבות הכנסת בימי שני ושלישי.
תציג את הנושא מזכירת הכנסת, ירדנה. בבקשה.

מזכירת הכנסת ירדנה מלר-הורוביץ:

תודה. בוקר טוב לכולם. בהסכמה שבין ראשי האופוזיציה לראשי הקואליציה,
וכמובן, לשכת יושב-ראש, הפניתי בקשה של יושב-ראש הכנסת לשנות את שעת פתיחת
הישיבות. היום, יום שני, במקום ב-16:00 להקדים לשעה 13:00; ומחר, ביום
שלישי, במקום 16:00 להקדים לשעה 11:00. צריך את אישור הוועדה.

היום אנחנו מתכוונים, גם בהסכמה, ששעת סיום הישיבה תהיה בסביבות השעה 22:00
בערב. מה שייוותר - יעבור למחר.

<< יור >> היו"ר מכלוף מיקי זוהר: << יור >>

מטרת הקדמת הדיון היא להספיק כמה שיותר חקיקה, כי יש הרבה חוקים שאנחנו
רוצים להספיק. יתכן מאוד שבהמשך נבקש מיושב-ראש הכנסת אישור לכנס ועדות תוך
כדי ישיבת מליאת הכנסת.

<< דובר >> יואל חסון (המחנה הציוני): << דובר >>

בעניין הזה, אדוני היושב-ראש, היתה הבנה בהסכמות שוועדות יתכנסו בזמן מליאה
רק אם הן דנות בחוקים שאושר לדון עליהן במליאה.

<< יור >> היו"ר מכלוף מיקי זוהר: << יור >>

מצוין, וזה מבורך. יישר כוחכם על ההחלטה החשובה. נעבור להצבעה. מי בעד
השינוי, כפי שהוצג על-ידי מזכירת הכנסת? מי נגד?

הצבעה

בעד הצעת ועדת הכנסת – פה אחד

נגד – אין

ההצעה אושרה.

<< יור >> היו"ר מכלוף מיקי זוהר: << יור >>

תודה, ההחלטה התקבלה פה אחד.

<< נושא >>בקשת יושב-ראש ועדת החוקה, חוק ומשפט להקדמת הדיון בהצעות חוק,
לפני הקריאה השנייה והשלישית << נושא >>

<< יור >> היו"ר מכלוף מיקי זוהר: << יור >>

סעיף 2 לסדר-היום - בקשה של יושב-ראש ועדת החוקה, חוק ומשפט למיזוג הצעות
החוק הבאות:

א. הצעת חוק סדר הדין הפלילי (תיקון מס' 83) (התיישנות);

ב. הצעת חוק סדר הדין הפלילי (תיקון - הגבלת משך זמן חקירה משטרתית);

ג. הצעת חוק סדר הדין הפלילי (תיקון - משך החקירה), התשע"ה-2015;

ד. הצעת חוק סדר הדין הפלילי (תיקון - משך זמן חקירה משטרתית וטיפול בתביעה
בתיק חקירה עד להגשת כתב אישום).

יש פה נציג הוועדה? בבקשה.

גור בליי:

מדובר במיזוג של הצעת חוק ממשלתית עם שלוש הצעות חוק פרטיות שהגישו חברי
כנסת מן הקואליציה ומן האופוזיציה. הצעת החוק הממוזגת, בכפוף להכרעת ועדת
הכנסת, אושרה כבר בוועדת החוקה. הן עוסקות בנושא דומה - מגבילות את משך
החקירה ואת האפשרות של גורמי התביעה להאריך בחקירה, אם בדרך של הגבלות על
התיישנות או בדרך של הגבלה על תקופת החקירה. אנחנו מבקשים את אישור ועדת
הכנסת למיזוג.

היו"ר מכלוף מיקי זוהר:

מי בעד? מי נגד?

הצבעה

בעד ההצעה – פה אחד

נגד – אין

בקשת יו"ר ועדת החוקה, חוק ומשפט למיזוג הצעות החוק אושרה.

<< יור >> היו"ר מכלוף מיקי זוהר: << יור >>

ההחלטה התקבלה.

בקשת יושב-ראש ועדת החוקה, חוק ומשפט להקדמת הדיון בהצעות חוק, לפני הקריאה
השנייה והשלישית

היו"ר מכלוף מיקי זוהר:

הסעיף הבא הוא בקשת יושב-ראש ועדת החוקה, חוק ומשפט להקדמת הדיון בהצעות
החוק הבאות:

א. הצעת חוק העונשין (תיקון מס' 124) (עבירות המתה), התשע"ו-2015;

ב. הצעת חוק סדר הדין הפלילי (תיקון מס' 83) (התיישנות), התשע"ח-2018;

ג. הצעת חוק המידע הפלילי ותקנת השבים, התשע"ו-2016.

גור בליי:

אלה שלוש הצעות חוק ממשלתיות משמעותיות, וכמו שאמרנו, ההתיישנות בסעיף ב'
ממוזגת גם עם פרטיות. הניסיון הוא להשלים את העבודה במרתון הוועדה. הן
יונחו והתקווה היא שגם יוצבעו.

היו"ר מכלוף מיקי זוהר:

שכנעת אותי. מי בעד? מי נגד?

הצבעה

בעד – פה אחד

נגד – אין

בקשת יו"ר ועדת החוקה, חוק ומשפט להקדמת הדיון בהצעות החוק אושרה.

היו"ר מכלוף מיקי זוהר:

ההחלטה התקבלה.

<< נושא >> בקשת יושב-ראש ועדת העבודה, הרווחה והבריאות למיזוג הצעות חוק
<< נושא >>

<< יור >> היו"ר מכלוף מיקי זוהר: << יור >>

הסעיף הבא הוא בקשת יושב-ראש ועדת העבודה, הרווחה והבריאות למיזוג הצעות
החוק הבאות:

א. הצעת חוק הבטחת הכנסה (הוראת שעה ותיקוני חקיקה) (תיקון מס 2) (הארכת
תוקף), התשע"ט-2018;

ב. הצעת חוק הבטחת הכנסת (הוראת שעה ותיקוני חקיקה) (תיקון), התשע"ט-2018.

נציג ועדת העבודה והרווחה נמצא פה? היועצת המשפטית תסביר.

יעל סלנט:

אלה שתי הצעות חוק שעניינן הבטחת הכנסה. הן באותו נושא ומבקשים לאשר את
המיזוג שלהן.

היו"ר מכלוף מיקי זוהר:

מאה אחוז. מי בעד? מי נגד?

הצבעה

בעד ההצעה – פה אחד

נגד – אין

בקשת יו"ר ועדת העבודה, הרווחה והבריאות למיזוג הצעות החוק אושרה.

היו"ר מכלוף מיקי זוהר:

ההחלטה התקבלה.

בקשת יושב-ראש ועדת העבודה, הרווחה והבריאות להקדמת הדיון בהצעות חוק, לפני
הקריאה השנייה והשלישית

<< יור >> היו"ר מכלוף מיקי זוהר: << יור >>

בקשת יושב-ראש ועדת העבודה, הרווחה והבריאות להקדמת הדיון בהצעות החוק
הבאות, לפני הקריאה השנייה והשלישית –

א. הצעת חוק עבודת נשים (תיקון מס' 61) (היעדרות בשל טיפולי פוריות),
התשע"ט-2018;

ב. הצעת חוק דמי מחלה (היעדרות בשל תרומת איבר על-ידי בן זוג או הורה)
(תיקוני חקיקה), התשע"ט-2018;

ג. הצעת חוק העיסוק באופטומטריה (תיקון מס' 3) (מסירת תוצאות בדיקת ראייה
ומרשם), התשע"ח-2017;

ד. הצעת חוק הבטחת הכנסת (הוראת שעה ותיקוני חקיקה) (תיקון מס' 2) (הארכת
תוקף), התשע"ט-2018;

ה. הצעת חוק הביטוח הלאומי (תיקון מס' 212), התשע"ט-2018;

ו. הצעת חוק העסקת עובדים על-ידי קבלני כוח אדם (תיקון מס' 12),
התשע"ט-2019;

ז. הצעת חוק שירות המדינה (גמלאות) (תיקון מס' 36), התשע"ט-2018.

לכל זה רוצה יושב-ראש הוועדה אישור להביא לקריאה שניה ושלישית. הרבה מאוד
הצעות חוק. כן, גברתי, נמקי והסבירי.

יעל סלנט:

בשל חשיבות הצעות החוק והמועד הקרוב של התפזרות הכנסת, יושב-ראש הוועדה
מבקש להקדים את הדיון.

<< יור >> היו"ר מכלוף מיקי זוהר: << יור >>

טוב. הוא גם פורש, אז לא נאכזב אותו. מי בעד? מי נגד?

הצבעה

בעד ההצעה – פה אחד

נגד – אין

בקשת יו"ר ועדת העבודה, הרווחה והבריאות להקדמת הדיון בהצעות החוק אושרה.

היו"ר מכלוף מיקי זוהר:

ההחלטה התקבלה.

<< נושא >> בקשת יושבת-ראש הוועדה המיוחדת, חה"כ רחל עזריה להקדמת הדיון
בהצ"ח שירותי תשלום, התשע"ט-2019 (מ/1246), לפני הקריאה השנייה והשלישית.
<< נושא >>

<< יור >> היו"ר מכלוף מיקי זוהר: << יור >>

בקשת יושבת-ראש הוועדה המיוחדת, חברת הכנסת רחל עזריה, להקדמת הדיון בהצעת
חוק שירותי תשלום לפני הקריאה השנייה והשלישית. אני לא רואה שהיא פה. את
רוצה להסביר את זה, גברתי? את נציגת סיעת כולנו. לא? אז תקראו לה, בבקשה.
צריך שמישהו יסביר. אנחנו מצביעים על משהו, בואו נדע על מה אנחנו מצביעים.
יואל חסון ייצג אותה, הוא מכיר את הצעת החוק.

<< דובר >> יואל חסון (המחנה הציוני): << דובר >>

הצעת החוק באה להרחיב את האפשרויות של אמצעי תשלום, מה שיגביר את התחרות
במשק ויגיע לטובת הצרכן בסופו של דבר. זה יוזיל מאוד את עלויות האשראי.
מדברים פה על הכנסה של דרכי תשלום נוספים, מעבר לכרטיסי האשראי המסורתיים
שאנחנו מכירים. זו הצעת חוק חשובה, צרכנית, מיטיבה ונכונה.

היו"ר מכלוף מיקי זוהר:

שכנעת אותי. מי בעד? מי נגד?

הצבעה

בעד ההצעה – פה אחד

נגד – אין

בקשת יו"ר הוועדה המיוחדת להקדמת הדיון בהצעת החוק אושרה.

היו"ר מכלוף מיקי זוהר:

ההחלטה התקבלה.

<< נושא >> תיקון החלטת ועדת הכנסת מיום 28 ביולי 2015 בעניין מספר הסגנים
ליושב-ראש ועדת הבחירות המרכזית לכנסת ה-21. << נושא >>

<< יור >> היו"ר מכלוף מיקי זוהר: << יור >>

אנחנו עוברים לסעיף הבא: תיקון החלטת ועדת הכנסת מיום 28 ביולי 2015 בעניין
מספר הסגנים ליושב-ראש ועדת הבחירות המרכזית. מאחר שיש פיצול בין הבית
היהודי לבין הימין החדש, לא יהיה אפשרי לתת להם סגן. היועצת המשפטית,
תסבירי.

יעל סלנט:

ב-25 ביולי 2015 קיבלה ועדת הכנסת החלטה, בהתאם להוראות סעיף 17ו לחוק
הבחירות לכנסת, שבנוסף לארבעה סגני יושב-ראש ועדת הבחירות המרכזית
הסטטוטוריים, יהיו עוד שלושה סגנים, מהסיעות: כולנו, הבית היהודי וש"ס.
הסיעות נבחרו לפי גודלן, הן היו הסיעות הגדולות ביותר בכנסת. עכשיו, כשהבית
היהודי התפלגה ויש להם רק חמישה חברי כנסת, מוצע להוריד את הסגן שלהם
ושיהיו סגנים רק לכולנו ולש"ס. כלומר, ארבעה סגנים סטטוטוריים, לפי החוק,
ועוד שני סגנים – של כולנו וש"ס. מוצע להוריד את הסגן של הבית היהודי.

<< יור >> היו"ר מכלוף מיקי זוהר: << יור >>

אני מבקש להצביע. מי בעד? מי נגד?

הצבעה

בעד – 9

נגד – אין

נמנעים - 1

תיקון החלטת ועדת הכנסת בעניין מספר הסגנים ליושב-ראש ועדת הבחירות המרכזית
אושרה.

היו"ר מכלוף מיקי זוהר:

תודה, ההחלטה נתקבלה.

בקשת יו"ר ועדת החו"ב להקדמת הדיון בהצעות חוק, לפני הקריאה השניה והשלישית

<< יור >> היו"ר מכלוף מיקי זוהר: << יור >>

אני רוצה לעבור לעוד נושא שהונח לפתחנו באישור חברי הוועדה, מאחר שזה פורסם
רק עכשיו: בקשת יושב-ראש ועדת החוץ והביטחון לדון בהצעת חוק להסדרת הביטחון
בגופים ציבוריים והצעת חוק שירות הביטחון. הבקשה היא כדי שניתן יהיה להביא
את הצעות החוק האלה לקריאה שניה ושלישית עד סוף השבוע.

יואל חסון (המחנה הציוני):

זה בהסכמות?

היו"ר מכלוף מיקי זוהר:

כן, זה לא חדש. הוא רק הגיש את זה מאוחר. מי בעד הבקשה? מי נגד?

הצבעה

בעד – 9

נגד – אין

נמנעים – 1

בקשת יושב-ראש ועדת החוץ והביטחון להקדמת הדיון בהצעות החוק אושרה.

היו"ר מכלוף מיקי זוהר:

נמנע אחד – חבר הכנסת טיבי. תודה, ההחלטה התקבלה.

<< נושא >> בקשות חברי הכנסת להקדמת הדיון בהצעות חוק, לפני הקריאה הטרומית
<< נושא >>

<< יור >> היו"ר מכלוף מיקי זוהר: << יור >>

הנושא האחרון הוא הקדמת הדיון במה שנקרא "חוק המתמחים" – הצעת חוק לשכת
עורכי הדין, של חברת הכנסת אוסנת מארק; הצעת חוק לשכת עורכי הדין של חבר
הכנסת אמיר אוחנה; הצעת חוק לשכת עורכי הדין של חברי הכנסת עיסאווי פריג'
וחיליק בר. הצעת חוק רביעית היא הצעת חוק שלי: הצעת חוק רשויות מקומיות,
ותיכף נדבר גם עליה.

אני רוצה להסביר משהו לגבי נושא חוק המתמחים. אני רואה שיושבים כאן מתמחים
רבים שבאו לוודא שהדברים האלה באמת מתקיימים. דנו בנושא הזה הרבה מאוד זמן.
אתם שומעים את הוויכוחים בכנסת לגבי החוק הזה, וגם אני וגם חבריי שיושבים
סביב השולחן נאבקנו מאוד מאוד כדי שהחוק הזה יתקדם. אפילו את פיזור הכנסת
עיכבנו בגלל החוק הזה, וזה היה דבר לא פשוט ולא קל. לשמחתי הרבה, חברי, חבר
הכנסת יואל חסון, שהוא מרכז האופוזיציה, הצליח לגייס הסכמה באופוזיציה
לעניין הזה, עזר לו גם חבר הכנסת טיבי שנלחם יחד אתו, וחבר הכנסת חיליק בר,
שעשו עבודה באופוזיציה כדי להביא את ההסכמה. מצידנו בקואליציה, חברת הכנסת
אוסנת מארק, חבר הכנסת אמיר אוחנה ואנוכי, יחד עם יושב-ראש הקואליציה דודי
אמסלם, שייאמר לזכותו שנאבק מאוד כדי שהחוק הזה יגיע להצבעה בכנסת.

<< דובר >> אמיר אוחנה (הליכוד): << דובר >>

גם ראש הממשלה.

<< יור >> היו"ר מכלוף מיקי זוהר: << יור >>

נכון, גם ראש הממשלה היה מעורב בזה. אני שמח להודות שאני עירבתי אותו בנושא
הזה והערתי את תשומת ליבו.

<< דובר >> יואל חסון (המחנה הציוני): << דובר >>

חבל שמנהיגת הימין החדש לא הסכימה להתגמש.

<< יור >> היו"ר מכלוף מיקי זוהר: << יור >>

היא עדיין מתנגדת בכל העוצמות שאתה רק יכול לדמיין.

קריאה:

יכלה לחסוך לנו את כל הבלגן.

היו"ר מכלוף מיקי זוהר:

זה בסדר, זו זכותה. היום אנחנו מתכוונים להביא את זה להצבעה בקריאה טרומית.
צריך להבין, בכנסת יש סדר עבודה, אנחנו לא יכולים לקפוץ. כולכם משפטנים
וכולכם יודעים איך זה עובד, וגם אנחנו למדנו את זה בקורסים שלנו באקדמיה,
שיש סדר עבודה בכנסת ואין אפשרות לקפוץ מעל תהליכים. הסדר הוא כזה – אני
רוצה להסביר לכם, כדי שתבינו לאן פנינו מועדות ומה הם לוחות הזמנים, כדי
לראות אם נוכל להספיק או לא.

השלב הראשון: אחרי שניתן לזה פטור מחובת הנחה, זה צריך לעלות לקריאה טרומית
בכנסת. זה קורה היום. הפטור הוא כדי להעלות לטרומית, אחרת צריך לחכות 45
יום. אחרי שזה עולה להצבעה בקריאה טרומית זה צריך לרדת לוועדה לדיון על
החוק. זה דיון שהוא אמנם קצר, אבל הוא חייב להיות רציני ומקצועי. אני מודיע
לכם שאפי נווה מאוד לחוץ מהאירוע הזה, ואל תתפלאו אם יוגש בג"ץ נגד החוק.
קחו בחשבון שרוב הסיכויים שיוגש בג"ץ נגד החוק, ואם לא נעשה חקיקה רצינית
ומקצועית, שזה אומר שיש גם דיון רציני, מקצועי ומעמיק, עם גורמי מקצוע
שיגיעו לדיון, החוק ייפול בבג"ץ. לכן אני אומר, חברים: אנחנו רוצים לעשות
את זה נכון ומקצועי. אנחנו לא רוצים לפתוח לאף אחד פתח להפיל את החקיקה
החשובה הזאת. אחרי שנעביר את זה בקריאה טרומית וזה ירד לדיון רציני בוועדה
– אני חוזר ואומר: רציני. אמנם מהיר ויעיל, אבל רציני ויעיל - - -

<< דובר >> אמיר אוחנה (הליכוד): << דובר >>

איזו ועדה, אדוני?

<< יור >> היו"ר מכלוף מיקי זוהר: << יור >>

לא ניתן את זה לסלומינסקי, כי סלומינסקי לא יקדם את החוק. אקים ועדה משותפת
בראשותי לקידום החוק – ועדת כנסת וועדת חוקה – ונקדם את החוק במהירות
ובמקצועיות. אחרי שהחוק יעבור בוועדה הוא יעלה לקריאה ראשונה. זה סדר
העבודה בכנסת. אחרי שהוא יעלה לקריאה ראשונה הוא צריך לחזור שוב לוועדה;
אחרי שהוא חוזר שוב לוועדה צריך לעשות עוד פעם דיון לפני קריאה שניה
ושלישית. רק לאחר דיון לפני קריאה שניה ושלישית והצבעה על החוק יהיה אפשר
לנסות להביא אותו לקריאה שניה ושלישית. האם זה ריאלי לעשות אז עד מחר בערב?
אני לא יכול להגיד לכם שכן.

קריאה:

חוק פיזור הכנסת עבר שלוש קריאות ביום אחד.

<< יור >> היו"ר מכלוף מיקי זוהר: << יור >>

חוק פיזור הכנסת זה לא אותו דבר, חוק פיזור הכנסת זה משהו אחר לגמרי. אני
רוצה לומר לכם, חברים, שנעשה את כל המאמצים להספיק. אבל מה תיתן לנו קריאה
ראשונה? קודם כול, דין רציפות – החוק יועבר לכנסת הבאה ואפשר יהיה לסיים
אותו.

קריאות:

- - -

היו"ר מכלוף מיקי זוהר:

חברים, כמה זמן אתם כבר מחכים להיות עורכי דין? שנתיים. אז אם תחכו שלושה
חודשים זה לא יהיה סוף העולם. חבר'ה, אני בשונה מאחרים, לא פופוליסט, לא
אמכור לכם סיפורים, לא אשקר לכם, לא אשלה ולא אמכור לכם סיפורים ואגדות.
אני ריאליסט. אנחנו נפעל ככל שביכולתנו כדי לקדם את החוק הכי מהר שניתן.
אגב, אם הייתי יושב-ראש לשכת עורכי הדין, הייתי הולך לוועדה שהשרה נתנה לה
סמכות לתת פקטור ואומר לה: יש חקיקה בכנסת, היא מתקדמת במהירות, תנו אתם את
הפקטור. אל תיתנו לנו לכפות עליכם את העניין הזה, תעשו את זה בעצמכם. כולי
תקווה שהם יעשו את זה בעצמם, בלי שנתערב. אבל אם הם יחליטו לא להתערב –
אנחנו נתערב, ואנחנו כבר מתחילים בתהליך הזה.

אוסנת הילה מארק (הליכוד):

לא יעשו את זה.

היו"ר מכלוף מיקי זוהר:

נשמע עכשיו את חברי הכנסת וגם אתכם, אבל קחו בחשבון דבר אחד – שנצא מגדרנו
כדי לקדם את החקיקה הזו, אבל אך ורק בתנאי שאנחנו יודעים שהיא עומדת
בדרישות חקיקה, לפחות ברמה המינימלית, ושלא תהיה חשופה לעתירות לבג"ץ
שיפילו את אותה חקיקה שאנחנו הולכים להתאמץ עליה פה בכנסת. בבקשה, חבר
הכנסת טיבי.

<< דובר >> אחמד טיבי (הרשימה המשותפת): << דובר >>

אדוני היושב-ראש, אני רוצה להודות לך על שהבאת את ההצעות לפטור מחובת הנחה
את הצעת החוק של חברתי אוסנת מארק, שלי ושל חברים שהצטרפו ליוזמה – חברי
הכנסת אמיר אוחנה וחבר הכנסת עיסאווי פריג' וחיליק בר.

אני חבר כנסת ותיק, אני חושב שאני ותיק יותר מכולכם. אני יודע מה אפשר
לעשות ואני יודע מה אי-אפשר לעשות. יש הסכמה מקיר לקיר לגבי הצורך להתערב.
למה יש הסכמה? כי הלשכה מודה שהיא עושה סינון, עושה רגולציה לשוק, רוצה
לבלום את מספר המתמחים שעוברים את הבחינה, ולכן עשתה בחינה שהיא משימה בלתי
אפשרית - 12% עברו את בחינה, מתוכם אפס אחוזים מתמחים ערבים. בדקתי את
עצמי, בדקתי את חבריי – אין בעיה גנטית לעבור בחינות. אין. סיימתי בית-ספר
לרפואה במקום הראשון, סימן שאין בעיה. אני מכיר מצטיינים גם בפקולטות
למשפטים, גם במכללות – שיש עליהן עליהום. חלק מבוגרי המכללות לומדים עכשיו
לתואר שני ושלישי בברקלי, ב-London School of Economics. לכן אנחנו סיכמנו
שנתערב.

היה כנס שאמיר יזם. כולנו השתתפנו, כולם היו שם והבטחנו הבטחות. יש הצעות
חוק. מה מטרת הצעות החוק? לתת פקטור. אגב, המספר בחוק שלנו הוא 50 ואני
חושב שצריך להוריד את זה, כי כשאתה מקבל אפס אחוזים אז כנראה שיש בעיית שפה
וצריך העדפה מתקנת – affirmative action. צריך לבוא לקראת הקבוצות הנפגעות
ביותר. גם לגבי המועד האחרון, שלא נכלל בשיח – גם שם אותה דרגת קושי. צריך
לקחת את זה בוועדה.

יגיד את זה יואל, שהוא הנציג של האופוזיציה, שאנחנו, האופוזיציה, ואני אומר
את זה לכולכם, מוכנים שנתחיל בטרומית – לכן נתתי את המכסה שלי לפטור –
להמשיך בראשונה, ולהיכנס לדיון רציני ומתמשך בוועדה, להחזיר את זה, ואפשר
לסיים את זה עד מחר. אם אי-אפשר לסיים את זה עד מחר, כי אומרים שיש בעיה של
לוח זמנים, אני רוצה לקבל את ההצעה שלך מלפני שבוע, חבר הכנסת מיקי זוהר.
מה יקרה אם נאריך את דיוני הכנסת ביממה? מה יקרה? נאריך בעוד יום.

(מחיאות כפיים.)

היו"ר מכלוף מיקי זוהר:

תודה. תודה רבה.

אחמד טיבי (הרשימה המשותפת):

אתמול דיברתי אתך, אדוני היושב-ראש, אתה קשוב מאוד לנושא הזה. דיברתי גם עם
יושב-ראש הכנסת ודיברתי עם חבר הכנסת דודי אמסלם. בכללי אתם מגלים הבנה,
אבל יש הצעת חוק שחברך לסיעה מגיש וחברתך לסיעה מגישה, ואנחנו ביחד. תגידו,
אני משפיע על הליכוד יותר מכם? תשפיעו, תדפקו על השולחן ותביאו הסכמה לעשות
- - -

(מחיאות כפיים.)

היו"ר מכלוף מיקי זוהר:

חברים, די. לא נהוג למחוא כפיים בכנסת.

אחמד טיבי (הרשימה המשותפת):

לכן, חברי מיקי זוהר, אני יודע שאתה עקשן, ואני יודע שכשאתה רוצה אתה יכול.
כמה פעמים עמדת מול לחצים גדולים, ואתה מאמין בצדקת הדרך. שמענו לפני שבוע
את הדברים הנוגעים ללב של דפנה. הם קורעים את הלב. אני מכיר סיפורים – לא
רוצה לספר – של רבים מהבוגרים, סיפורים אישיים שאי-אפשר לעמוד קפוא, בלי
רגשות, בלי הבנה, בלי רציונל, מול הסבל שעוברים האנשים האלה. מישהו החליט
להכשיל אותם ואנחנו, נבחרי הציבור, צריכים לעמוד מול מי שניסה להכשיל אותם
ולהכשיל אותו כדי לתת להם אפשרות להתקדם בחיים. זה הכול. 4,000 מתמחים,
רבותיי. אפשר אחרת, אנחנו יכולים להמשיך בקריאה שניה ושלישית, לא מספיק
קריאה ראשונה. נקודה.

<< יור >> היו"ר מכלוף מיקי זוהר: << יור >>

תודה רבה, חבר הכנסת טיבי. אני מבין מה שאתה אומר, אני רוצה להזכירך שאת
פיזור הכנסת עיכבתי גם בגלל הנושא של חוק המתמחים.

אחמד טיבי (הרשימה המשותפת):

אני יודע, נכון.

היו"ר מכלוף מיקי זוהר:

אז אני חושב שאתה צודק. הפיזור קרה, ולכן עכשיו אנחנו קצת מוגבלים בזמנים.

<< דובר >> אחמד טיבי (הרשימה המשותפת): << דובר >>

הפיזור לא נוגע לתאריך בחירות. אפשר לנהל עוד יום דיונים.

<< יור >> היו"ר מכלוף מיקי זוהר: << יור >>

כדי שזה יקרה יש רק דבר אחד שצריך גם לקרות – שיהיה עוד יום כנסת ביום
רביעי. אני לא יודע אם זה יקרה או לא, זה תהליך שאנחנו צריכים לברר מול
יושב-ראש הכנסת ומול דודי הכנסת ונראה אם זה אפשרי.

<< דובר >> אחמד טיבי (הרשימה המשותפת): << דובר >>

צריך לדבר עם יושב-ראש הכנסת, אני לא חושב שהוא יתנגד. אבל תמיד יש את ראש
הממשלה. אתם ליכודניקים, תפנו לראש הממשלה.

אוסנת הילה מארק (הליכוד):

ראש הממשלה אתנו.

אחמד טיבי (הרשימה המשותפת):

לא מספיק. דיברתי עם ראש הממשלה, הוא העביר את זה לקואליציה. אנחנו יחד
בנושא הזה.

היו"ר מכלוף מיקי זוהר:

בסדר, בואו נתקדם. עוד לא הצבענו, שלא ילך לנו הקוורום ואז לא יהיה קוורום.
חברת הכנסת מארק, ואחריה – חבר הכנסת אוחנה.

אוסנת הילה מארק (הליכוד):

אני בטוחה ויודעת את כל המאמצים, ואני עצמי עשיתי מאמצים בימים האחרונים על
מנת שזה יקרה. החבר'ה שיושבים פה, במשך תקופה ארוכה סובלים מנחת זרועה של
הלשכה ומנחת זרועה של שרת המשפטים. בעלייה הזאת, שאנחנו נמצאים בה כרגע,
אנחנו לא יכולים להרים להם אמברקס. ראש הממשלה, יושב-ראש הקואליציה, אתה
אדוני היושב-ראש, יושב-ראש האופוזיציה, חברים נכבדים פה מסביב לשולחן –
כולם, אני חושבת שלא היה בתולדות הכנסת הצעת חוק שהיה עליה כזה קונצנזוס,
כולל ראש הממשלה. אני יודעת שזה חשוב גם לראש הממשלה. אני יודעת שגם
יושב-ראש הכנסת, אם נפנה אליו בבקשה משותפת, נוכל לעשות הארכה. חשוב מאוד
לגמור את זה.

<< יור >> היו"ר מכלוף מיקי זוהר: << יור >>

אני מציע כזה דבר, ואמרתי את זה גם בתחילת הדרך: בואו נעביר את החוק בקריאה
טרומית, בואו נגמור אותו בקריאה ראשונה, אחרי שיהיה כבר דיון בוועדה. יכול
להיות שהדיון הראשון, אם נעשה אותו מחר בבוקר – כי אנחנו צריכים להזמין את
כל גורמי המקצוע ואנשים רבים – נמשיך אותו אפילו לתוך המליאה, נבקש אישור
להמשיך תוך כדי המליאה - -

אוסנת הילה מארק (הליכוד):

בוא נזמין להיום בלילה.

<< יור >> היו"ר מכלוף מיקי זוהר: << יור >>

- - נצביע עליו מחר בקריאה ראשונה, נסיים אותו בקריאה ראשונה ואז נעבור
למאבק הבא שלנו - להשיג עוד יום בשביל שיהיה עוד דיון לקראת קריאה שניה
ושלישית. נקווה שנצליח. חבר הכנסת אמיר אוחנה, בבקשה.

<< דובר >> אמיר אוחנה (הליכוד): << דובר >>

תודה, אדוני היושב-ראש. לפני כמה חודשים הגיעו אליי דפנה, יוסי, יולי
וחברים נוספים והציפו בפניי את הסיפור של שתי הבחינות האחרונות עד אז – בלי
האחרונה. סיפורים אישיים שהגיעו לגירושים, לאובדן עבודה וגם לניסיונות
אובדניים בחלק מהמקרים. עכשיו תגיד: טוב, היתה בחינה ולא עברו, אבל היתה
בחינה גם בזמני – הם החזירו אותי 13 שנה אחורה - וזה לא היה ככה בזמני. היו
נכשלים, היו נכשלים רבים, אבל הבחינה היתה הוגנת. היתה קשה, אבל הוגנת. פה
עשו מעשה שלא ייעשה; שינו את כללי המשחק, שינו את מתכונת הבחינה, עשו בחינה
שהיא קיר שאי-אפשר לעבור אותו. מי שעבר אותו, זה אולי במזל. קיר בלתי עביר.

אדוני, אמרתי את זה קודם ואני אומר את זה עכשיו: לא המתמחים נכשלו, הוועדה
הבוחנת נכשלה. אמרתי את זה גם ליושב-ראש הוועדה הבוחנת, לשופט שוחט.
אי-אפשר להסיק מסקנה אחרת כשאתה מסתכל על הנתונים של כמה עברו וכמה לא
עברו. הוועדה הבוחנת נכשלה, ולכן הכאב הפעם הוא לא עוד כאב של מישהו שנכשל
בבחינת של לשכת עורכי הדין, כמו שהיה עשרות שנים, אלא עוול אמיתי שהם
נאבקים לתקן אותו ואנחנו מסייעים להם.

אני חושב, אדוני, שהחוק הזה כל כך חשוב, וזה בא לידי ביטוי בזה שרוב חברי
הכנסת מכל סיעות הבית חתומים על החוקים הללו, חתומים על הפנייה לשרת
המשפטים ועל היוזמות האלה. זה דבר נדיר, זה לא דבר שרואים אותו בכל יום
בכנסת. אנחנו מוכנים לעבוד אל תוך הלילה, אל תוך הבוקר, כמה ימים שצריך
בשביל להעביר אותו. כמובן, נתחיל עם הקריאה הטרומית והקריאה הראשונה, אבל
גם קריאה שניה וגם קריאה שלישית. פשוט להיכנס לעבוד עד שנעביר אותו.

היו"ר מכלוף מיקי זוהר:

נעשה מאמצים. חבר הכנסת חיליק בר, בבקשה.

<< דובר >> יחיאל חיליק בר (המחנה הציוני): << דובר >>

קודם כול, אדוני, תודה לך על הנחישות בעניין הזה. חשבנו שהסיפור של המתמחים
ימוסמס בגלל שזה סוף הכנסת, ובאמת צריך להגיד כל הכבוד לך, להסכמות שהגעת
עם האופוזיציה, לאוסנת, לאמיר וכמובן לשותפי לחוק הזה עיסאווי פריג', שבאמת
עשה עבודה מדהימה, והוא לא כאן כי הוא בלוויה של עמוס עוז, אז אני מדבר גם
בשמו.

ברור שנעשתה פה אחת העוולות הגדולות שנעשו לציבור ענק של 4,000 המתמחים
האלה, ואני שותף לכל מה ששמעת, ויותר, על עוגמת הנפש, על אובדן החיים,
העבודה, המשפחות, על הנטיות האובדניות של חלק מהמתמחים. גם פה בחוץ שמעתי
את זה. באמת אנשים שהשמיים נפלו עליהם ונהרסו להם החיים אחרי ארבע-חמש שנים
שהם נתנו מהחיים שלהם. קרה פה מקרה מכוון – לא משנה כרגע איך, מה ומי – של
בחינה שמעולם לא היה כמוה בקושי. העובדה שהגרף התהפך מ-88% עוברים ל-88%
נכשלים מראה שהיה פה כשל מערכתי.

אוסנת הילה מארק (הליכוד):

מישהו נגע בזה במכוון.

<< דובר >> יחיאל חיליק בר (המחנה הציוני): << דובר >>

נכון. אגב, אני אומר לפרוטוקול, מישהו צריך לחקור חקירה פלילית את הסיפור
של מה שעשו לשני המחזורים הללו, מישהו צריך לתת על זה את הדין. אבל כרגע
אנחנו פה לא כדי שייתנו על זה את הדין אלא אנחנו פה אתך, אוסנת, במאה אחוז
וגם אתך, כדי לוודא שבכנסת הזו – ואתה יודע, מיקי, אם זה לא עובר קריאה
שניה ושלישית בכנסת ה-20 – גם אני עברתי מכנסת לכנסת, יודע מה קרה, אין פה
רציפות, זה לא משרד ממשלתי.

היו"ר מכלוף מיקי זוהר:

למה לא? אם זה עובר קריאה ראשונה יש. אם זה בטרומית – זה מת.

יחיאל חיליק בר (המחנה הציוני):

עזוב שגם יש פה עניין של זמן, של אנשים שלא ניגשו לבחינה האחרונה וכו'.

<< יור >> היו"ר מכלוף מיקי זוהר: << יור >>

אני מסכים, זה השיקול היחיד. אנחנו רוצים לגמור את זה כדי לא לתת להם עוד
כמה חודשים של המתנה, זה הכול.

<< דובר >> יחיאל חיליק בר (המחנה הציוני): << דובר >>

מיקי, אני רוצה להגיד לך שלא היה חוק שיש עליו הסכמה של כמעט 120 חברי
כנסת - - -

<< יור >> היו"ר מכלוף מיקי זוהר: << יור >>

אין מחלוקת, זה לא העניין. זה עניין של זמן, זה הכול, להספיק.

<< דובר >> יחיאל חיליק בר (המחנה הציוני): << דובר >>

יש לי פתרון. אם ראש הממשלה בעד ו-112 חברי כנסת בעד, אפשר להשיג את היום
הנוסף הזה. באמת, יום, סבלנו - - -

היו"ר מכלוף מיקי זוהר:

אני חושב שעכשיו רק שלושה יהיו נגד. זה כבר 117.

יחיאל חיליק בר (המחנה הציוני):

אז 117 ח"כים וח"כיות בעד. אני בטוח שיאשרו תוספת של יום בשביל להציל כל כך
הרבה נפשות בישראל. אגב, בטח תקופת בחירות – אתם מתמודדים נגד שקד, לא
אנחנו, אז תנו לה את - - -

קריאה:

אני רק רוצה לתקן שזה לא 4,000 אנשים, זה 15,000 - - -

<< דובר >> יחיאל חיליק בר (המחנה הציוני): << דובר >>

בסדר, מקבל. אני זוכר גם חוק שהעברנו לא מזמן בשלוש קריאות ביום אחד – חוק
פיזור הכנסת.

היו"ר מכלוף מיקי זוהר:

פה זה לא אותו דבר.

יחיאל חיליק בר (המחנה הציוני):

אבל אני רוצה להציע דבר אחר. אני שלא צריך להאריך את ימי הכנסת אם אפשר
לכנס מליאה בחתימות.

<< דובר >> אחמד טיבי (הרשימה המשותפת): << דובר >>

שלא נפסקת, יום נמשך. ישיבה פתוחה.

יחיאל חיליק בר (המחנה הציוני):

לא להאריך, לכנס מליאה מיוחדת בחתימות בשביל החוק הזה, ואז גם לא לבקש
הארכה של יום. אבל דבר אחד - - -

היו"ר מכלוף מיקי זוהר:

רעיון טוב.

יחיאל חיליק בר (המחנה הציוני):

אז הנה, לכנס מליאה בחתימות בשביל החוק הזה. זה פתרון יותר קל מאשר להאריך.

אחמד טיבי (הרשימה המשותפת):

יש פתרון פרוצדורלי יותר קל - לא מסיימים את היום מחר ומממשיכים את הישיבה.
קרה כבר.

<< יור >> היו"ר מכלוף מיקי זוהר: << יור >>

אבל מה שהבאת לא פותר את בעיית הדיון בוועדה.

אחמד טיבי (הרשימה המשותפת):

ההצעה שלי פותרת את בעיית הדיון.

היו"ר מכלוף מיקי זוהר:

כרגע אני צריך להצביע בוועדת הכנסת על סיום עבודת הכנסת, ואם אני מכריז על
סיום עבודת הכנסת אי-אפשר לכנס דיונים בוועדות.

<< דובר >> אמיר אוחנה (הליכוד): << דובר >>

אי-אפשר דיונים בוועדות גם עם חתימות של חברי כנסת?

<< יור >> היו"ר מכלוף מיקי זוהר: << יור >>

רק מליאה. לכן גם אם מחר בערב תסתיים המליאה, אצטרך בכל מקרה – אם נרצה
להכין את זה לקריאה שניה ושלישית - לעשות ביום רביעי בבוקר דיון בוועדה,
להכין את החוק לקריאה שניה ושלישית, ואז, אם יש מליאה - - -

קריאה:

- - -

היו"ר מכלוף מיקי זוהר:

תלוי מתי נסגרת הכנסת. גם על זה צריך להצביע.

<< דובר >> אחמד טיבי (הרשימה המשותפת): << דובר >>

לכן אפשר לא לסגור את הישיבה ב-22:00.

<< דובר >> יחיאל חיליק בר (המחנה הציוני): << דובר >>

מי שמכריז על סיום ועדת הכנסת זה יו"ר ועדת הכנסת. מיקי, אל תסגור את
הדיונים. 40 חתימות, יום נוסף – תעשה הכול בשביל לגאול את האנשים האלה
מהייסורים שלהם. זה אפשרי, זה בידינו וזה צריך להתקבל בוועדה הזאת.

היו"ר מכלוף מיקי זוהר:

חבריי המתמחים, רק נציג אחד יוכל לדבר. יוסי, בבקשה.

יוסי קריספל:

סד הזמנים לכנסת ולממשלה החדשה ברור לנו – לא תהיה ממשלה לפני נובמבר. אני
מבקש מכם להסתכל על האנשים שנמצאים פה, ואנחנו מאוד - - -

אוסנת הילה מארק (הליכוד):

יוסי, לא רלוונטי. תהיה ממשלה לפני נובמבר, אבל זה לא מה שמפריע כרגע.

יוסי קריספל:

רוצים להשאיר את האנשים באוויר עוד מספר חודשים.

היו"ר מכלוף מיקי זוהר:

תהיה ממשלה באפריל.

יוסי קריספל:

יש פגרת קיץ - - -

<< דובר >> יחיאל חיליק בר (המחנה הציוני): << דובר >>

לכנסת הבאה זה לא רלוונטי.

יוסי קריספל:

אני מבקש שתעשו כל שלאל ידכם להביא את הבשורה לאנשים האלה היום, מחר או
ביום רביעי. תודה רבה.

היו"ר מכלוף מיקי זוהר:

תודה לך, ידידי. חבר הכנסת יואל חסון, בבקשה.

<< דובר >> יואל חסון (המחנה הציוני): << דובר >>

תודה רבה. קודם כול, אני מצטרף לכל חברי הכנסת שהתגייסו לטובת הנושא הזה.
אני חושב שהכותרת ברורה, אמרנו אמירה ערכית: המבחנים של לשכת עורכי הדין הם
לא אמצעי סינון, נקודה. הם אמצעי של בדיקת ידע, מקצועיות – לא סינון. אתם
רוצים לסנן את מקצוע עורכי הדין - תעשו את זה בדרכים אחרות ובשלבים הרבה
יותר מוקדמים של התהליך. זאת העמדה.

באמת נעשה כאן דבר שב-11 השנים שלי פה אני לא זוכר דבר כזה, של התגייסות
מוחלטת של חברי כנסת, ואני חושב שזה קרה כי נגעתם בלב. המקרים שחיליק דיבר
עליהם, אוחנה, טיבי, אוסנת וכולם, אלה דברים שגם אני שמעתי באוזניי וראיתי
בעיניי. אבל אנחנו רוצים להיות אתכם אמיתיים; הכנסת זה מקום רציני, ואם
הדיונים שיהיו כאן לא יהיו רציניים, לא יהיה לזה תוקף ובקלות אפשר יהיה
לפורר את החוק הזה. אז אנחנו נעשה את מה שניתן, ואני מצטרף גם למה שהחברים
שלי אמרו.

אני חושב שהבהרנו שיש כאן נחישות לתקן את החוק הזה, נדאג שהנחישות הזאת
תועבר לגורמים שיכולים למנוע את החוק הזה, יכולים למנוע את חקיקת החוק הזה.
הודעה פשוטה של השופט שוחט סוגרת את הצורך באיזושהי חקיקה. אנחנו, חברי
הכנסת, נתכנס ונמצא את הדרך להעביר מסר חד-משמעי וברור לשופט – קבל החלטה
בשעות הקרובות, תחסוך מהכנסת את הצורך לחוקק את החוק הזה. נקודה.

אמיר אוחנה (הליכוד):

אולי הוא יחזור בו.

יואל חסון (המחנה הציוני):

שווה לנסות.

היו"ר מכלוף מיקי זוהר:

הגברת רוצה להגיד משהו. בבקשה.

סרין עיסא:

שלום לכולם, אני מתמחה. שנה וחצי אני במאבק הזה. אני אמא לשני ילדים. אני
לא עובדת עכשיו, לקחתי 12 הלוואות, שעוברים הימים ולא מוצאת מי שישלם לי את
זה. בשנה וחצי האלה, מרוב לחץ חליתי בדלקת קרום המוח ונשארתי חודשיים
במיטה. כל זה במהלך המאבק הזה, ששלוש פעמים ניגשתי למבחן הזה. אני כבר לא
ישנה בלילות, עד שנעזרתי בכדורי שינה כדי לישון בלילה. מהמבחן האחרון עד
עכשיו אני לא ישנה בלילה, ונראה לי שזה קורה לרוב המתמחים שניגשו וחלו.
כואב לי לבוא עכשיו לספר את הסיפור שלי. אני מספרת את זה רק לקרובים אליי –
אבא ואמא שלי, אף אחד לא יודע את זה. אני אומרת את זה עכשיו כי אני יודעת
שרוב המתמחים חווים את זה; אין להם מי שישלם את החובות שלהם, אין מי שישלם
את שכר הדירה שלהם. אנשים חיים באפלה. אני מקווה שזה ייגמר היום, מחר,
מחרתיים, אבל שזה ייגמר.

אחמד טיבי (הרשימה המשותפת):

כל הכבוד.

היו"ר מכלוף מיקי זוהר:

תודה.

קריאה:

אתם לא יודעים מה זה להיות בני כלאיים. אנחנו כלום.

רמי שדה:

בשני הדיונים שהיו לנו בבית המשפט העליון השופטים של בית-המשפט העליון אמרו
לנו: חברים, אתם רוצים לתקן את העוול? אנחנו לא הכתובת, החקיקה היא הכתובת.
הם פתוחים לעניין הזה. כלומר, אנחנו צריכים רק להעביר להם את העניין הזה,
צריכים לעשות את זה.

אחמד טיבי (הרשימה המשותפת):

תודה רבה.

<< יור >> היו"ר מכלוף מיקי זוהר: << יור >>

אני עובר להצבעה. קודם כול, על הצעת חוק לשכת עורכי הדין של חברת הכנסת
אוסנת מארק. מי בעד פטור מחובת הנחה? מי נגד? מי נמנע?

הצבעה

בעד – פה אחד

נגד – אין

ההצעה לפטור מחובת הנחה את הצעת החוק של חברת הכנסת אוסנת מארק אושרה.

היו"ר מכלוף מיקי זוהר:

תודה, ההחלטה התקבלה.

הצעת חוק לשכת עורכי הדין, של חבר הכנסת אמיר אוחנה. מי בעד?

הצבעה

בעד – פה אחד

נגד – אין

ההצעה לפטור מחובת הנחה את הצעת החוק של חבר הכנסת אמיר אוחנה אושרה.

היו"ר מכלוף מיקי זוהר:

תודה, ההצעה התקבלה.

הצעת חוק לשכת עורכי הדין, של חברי הכנסת עיסאווי פריג' וחיליק בר. מי בעד?

הצבעה

בעד – פה אחד

נגד – אין

ההצעה לפטור מחובת הנחה את הצעת החוק של חברי הכנסת עיסאווי פריג' וחיליק
בר אושרה.

היו"ר מכלוף מיקי זוהר:

תודה, ההצעה התקבלה.

אנחנו עוברים להצעת חוק רשויות מקומיות, שהגשתי בעניין מינוי סגן ראש רשות
נוסף. הצעת החוק הזו מדברת כרגע על עיריית תל אביב, אולי בהמשך אפשר יהיה,
במסגרת הדיונים בוועדות, לבחון רשויות מקומיות נוספות שיזדקקו לסיוע הזה,
כמו עיריית ירושלים ועיריית חיפה. כרגע אנחנו רוצים פטור מחובת הנחה כדי
שנוכל להתקדם בהצעת החוק הזו. מי בעד?

הצבעה

בעד – פה אחד

נגד – אין

ההצעה לפטור מחובת הנחה את הצעת החוק של חבר הכנסת מכלוף מיקי זוהר אושרה.

היו"ר מכלוף מיקי זוהר:

תודה, ההחלטה התקבלה.

תודה רבה, הישיבה נעולה.

<< סיום >> הישיבה ננעלה בשעה 11:51. << סיום >>
