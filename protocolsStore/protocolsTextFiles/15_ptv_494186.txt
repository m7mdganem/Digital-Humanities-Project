פרוטוקולים/ועדת הכנסת/5554

ירושלים, כ' באב, תשס"ב

29 ביולי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 341

מישיבת ועדת הכנסת

שהתקיימה ביום רביעי, ט"ו באב התשס"ב, 24.7.2002, שעה 13:00

סדר היום: 1. קביעת ועדה לדיון בהצעת חוק קביעת הזמן (הוראת שעה)

(תיקון – מועד סיום שעון קיץ 2002), התשס"ב-2002.

2. יציאת יושב-ראש הכנסת לחופשה ומילוי ממלא מקום

ליושב-ראש הכנסת.

נכחו:

חברי הוועדה: יוסי כץ – היו"ר

דוד אזולאי – סגן שר הפנים

יצחק גאגולה

משה גפני

עבד אלמאלכ דהאמשה

אבשלום וילן

יצחק וקנין

אליעזר זנדברג

נעמי חזן

שאול יהלום

אמנון כהן

רחמים מלול

מרינה סולודקין

אברהם פורז

מוזמנים: ירון קורן (מגיש העצומה)

יועץ משפטי: ארבל אסטרחן

מנהל/ת הוועדה: אתי בן-יוסף

קצרנית: שולמית לחוביצקי

1. קביעת ועדה לדיון בהצעת חוק קביעת הזמן (הוראת שעה)

(תיקון – מועד סיום שעון קיץ 2002), התשס"ב-2002

היו"ר יוסי כץ:

אני מתכבד לפתוח את ישיבת ועדת הכנסת.

אנו דנים היום בבקשה לקבוע את הוועדהשתדון בהצעת חוק קביעת הזמן (הוראת
שעה)(תיקון – מועד סיום שעון קיץ), התשס"ב-2002, של חבר הכנסת דוד טל
וקבוצת חברי כנסת.

הצעה זו היתה על סדר היום של הכנסת.

אני מודה ומתוודה שעיכבתי את הדיון משום שחשבתי שמדובר בהצעת חוק שיש לה
משמעות כלכלית וחשבתי שמן הראוי לקיים דיון יסודי, לשמוע מומחים ואנשי
תעסוקה בשל הנזק הכלכלי שיכול להיגרם. אני שמח לומר שהיתה התחייבות
מיושב-ראש ועדת הפנים ומיושב-ראש ועדת הכלכלה שכל הצעה שתהיה לא תגיע לפני
חלוף יומיים.

יאיר פרץ:

זאת בתנאי שניתן יהיה לאפשר במהלך הפגרה לייעוץ המשפטי של הכנסת לאשר העלאת
הצעת החוק בפגרה.

היו"ר יוסי כץ:

יש התחייבות ברורה לא להעביר חקיקה זו במסלול מהיר.

יאיר פרץ:

עד שלא יהיו מצות אחרי פסח...

היו"ר יוסי כץ:

הפנייה נובעת ממנהגי יום הכיפורים של בני עדות המזרח.

שאול יהלום:

מה ההבדל? הכנסת מחליטה. האם יש הבדל במנהגי יום הכיפורים?

היו"ר יוסי כץ:

רציתי לשמוע זאת מפיך. זו הצעת חוק.

אברהם פורז:

אני הייתי מעביר את הצעת החוק הזאת לוועדת האתיקה. אני לא יודע אם יש סמכות
לוועדת האתיקה לדון בחוקים, אבל אני מציע להעביר זאת לוועדת האתיקה.

היו"ר יוסי כץ:

חבר הכנסת פורז, האם אני מבין מדבריך שאתה, כיושב-ראש ועדת הכלכלה, יורד
מהבקשה לדון בנושא בוועדת הכלכלה?

אברהם פורז:

אם תהיה חוות דעת משפטית שניתן להעביר את הצעת החוק לוועדת האתיקה ויהיה
רוב למען העברת הצעת החוק לוועדת האתיקה – אתמוך בהעברת ההצעה לוועדת
האתיקה. אם יסתבר שבאופן משפטי זה לא ניתן, או שאין רוב לכך – אז יש לי
הצעות חלופיות.

היו"ר יוסי כץ:

חבר הכנסת יהלום, לפני שאתן לך את רשות הדיבור, נשמע את המציע, חבר הכנסת
דוד טל. אני רואה שהוא איננו כאן. חבר הכנסת דוד אזולאי, סגן שר הפנים,
בבקשה.

דוד אזולאי:

אדוני היושב-ראש, בפתח דבריי אני רוצה להביע מחאה. אני אומר את הדברים
כשאני מעריך אותך ומכבד אותך. אני מכיר את היושר וההגינות שלך. אבל הפעם,
לצערי הרב, אני חייב להגיד שהדברים הללו לא עמדו, כי אדוני ניצל את סמכותו
לרעה בכך שהוא עיכב את הצעת החוק הזאת שלא בצדק.

אברהם פורז:

אתה יודע שהגונב מגנב פטור. אתם עשיתם מעשה בלתי-ראוי בעליל. זה מעשה
בלתי-ראוי בעליל ואתם עוד באים אליו בטענות? אתם עשיתם מעשה בלתי-ראוי
בעליל, שהוא מרמה.

היו"ר יוסי כץ:

חבר הכנסת פורז, אמנם אתה מגן עליי, אבל אני קורא אותך לסדר. מדבר עכשיו
סגן שר הפנים.

דוד אזולאי:

חבר הכנסת פורז, אני רוצה שתדע שיש פה עניין עקרוני. היום זה אני, מחר זה
יכול להיות אתה או כל אחד אחר מאיתנו. לא יעלה על הדעת שהועברו עם הצעת
החוק הזאת עוד כמה הצעות חוק לוועדת הכנסת, שכולן נדונו למעט ההצעה הזאת.
זאת התעמרות שאין לה שום הצדקה. אין בכך שום הגינות. אם אתה כבר מדבר על
אתיקה – זה לא אתי. כך לא צריך לנהוג יושב-ראש ועדת כנסת, האמור לייצג את
כולם.

בנוסף לכך, אדוני היושב-ראש, אתה גם התנית זאת – וזה דבר שאיננו מקובל –
בכך שיתקיים דיון רציני בוועדת הפנים. יושב-ראש ועדת הפנים הביע הסכמתו
לכך. זה לא הועבר עד היום לוועדת הפנים ואינני יודע למה.

אני מבקש לשאול שאלה מקדמית לפני שנכנסים לעצם הדיון. אני מבקש לקבל חוות
דעת משפטית. אם יוחלט היום להעביר את הצעת החוק לוועדה מסויימת, האם בכלל
אפשר לקיים דיון על הצעת החוק הזאת בפגרה ולהעבירה לקריאה ראשונה, שנייה
ושלישית בפגרה?

היו"ר יוסי כץ:

יש פה שאלה רצינית ביותר ונשמע את היועצת המשפטית.

שאול יהלום:

לפני כן אני רוצה לומר משהו.

היו"ר יוסי כץ:

בבקשה.

שאול יהלום:

אני פונה במלוא הכבוד לחבריי מש"ס. אני מאד מכבד אתכם ואת הגישה שלכם.
לפעמים מקבלים שכר גם על הפרישה. אתם יודעים זאת. אני לא צריך להגיד לכם
איך זה יתקבל בציבור החילוני בתקופת הביניים הזאת. עברנו רק לפני כמה ימים
את ט' באב. היום אנחנו בחג ט"ו באב. בתשעה באב כולנו צמנו עד השעה שמונה
ורבע ולא היתה בעיה.

דוד אזולאי:

האם אתה יודע מה ההבדל בין תשעה באב ליום הכיפורים?

שאול יהלום:

אני יודע. תן לי רגע. זה בדיוק העניין. הדתיים שצמו בתשעה באב אין להם
בעיה. אבל החילוניים המסורתיים כולם אומרים: אל תעשה לנו את זה, אנחנו
רוצים לצום ולא לפגוע בכלכלה ובתאונות דרכים. אתה למען החילוניים הולך
נגדם? מה הרעיון פה?

לכן, אני אומר, מבקש ופונה אליכם. זה גם עניין מורכב, זה גם מסתבך, יש גם
ספק פגרה. הרי החוק שהתקבל אתמול גרם לאיזושהי בעיה בין דתיים וחילוניים.
לכן, צריך בצד השני לאזן את זה. אני מתחנן לפניכם, אין צורך בעניין הזה.
למה להוסיף עוד קרע בין דתיים לחילוניים?

היו"ר יוסי כץ:

תודה רבה. גברתי היועצת המשפטית, נא להשיב על השאלה של סגן שר הפנים.

אברהם פורז:

אני מבקש שהיא תשיב גם על השאלה אם אפשר להעביר את ההצעה לוועדת האתיקה.

היו"ר יוסי כץ:

יש כאן שאלה משפטית. נניח שננתב את הצעת החוק לוועדה מסויימת, מהי האפשרות
להשלים את חקיקה עד סיומה במהלך הפגרה?

ארבל אסטרחן:

ראשית, כמובן, ועדת האתיקה איננה ועדה שעוסקת בחקיקה.

היו"ר יוסי כץ:

תודה רבה. חבר הכנסת פורז לא ידע זאת.

יאיר פרץ:

אפשר גם להעביר את ההצעה לוועדת האתיקה לדיון מהותי-אקדמי. (בהומור).

ארבל אסטרחן:

 לעניין הדיון בהצעות חוק בתקופת פגרה – הנושא הזה כבר נדון בעבר ונשאל בעבר. התשובה שניתנה לו היא בעיקרון חיובית בסייגים שאומר עכשיו. ההסדרים קבועים בחוק הכנסת ובתקנון הכנסת. בחוק הכנסת, בסעיף 9 כתוב: יושב-ראש הכנסת יכנס את הכנסת שלא בתקופת הכנסים של הכנסת על-פי דרישה של 25 חברי הכנסת, או על-פי דרישת הממשלה. כאשר הממשלה מבקשת – אפשר לכנס את הכנסת לכל מטרה שהיא ואין שום מגבלות.

דוד אזולאי:

גם לצורך הצעת חוק פרטית.

ארבל אסטרחן:

לא, זה כאשר הממשלה מבקשת זאת לגבי הצעות חוק ממשלתיות.

לגבי הצעת חוק פרטית – יכולים 25 חברי הכנסת לבקש לכנס את הכנסת.

החוק לא קובע מגבלות האומרות מה הם הנושאים שאפשר לדון בהם ומה הם הנושאים
שלא ניתן לדון בהם.

תקנון הכנסת קובע בסעיף 37 שכאשר 25 חברי כנסת דורשים לכנס את הכנסת, הנושא
יועמד על סדר היום כהצעה דחופה לסדר היום. זאת אומרת, זה לא יהיה כהצעה
רגילה לסדר היום, אלא כבר ידונו בנושא עצמו. אבל מהוראת התקנון לא ניתן
לשלול את האפשרות שאפשר יהיה גם לדון בהצעת חוק בקריאה ראשונה, או בקריאה
שנייה ושלישית, וגם היו תקדימים.

אבל היות שאין לנו הוראה בתקנון איך לעשות זאת, הדבר היחיד שכתוב בתקנון
הוא שבפגרה העניינים יידונו כהצעה דחופה לסדר, אנחנו נדרשים בסעיף 147
לתקנון שכאשר יש שאלה שאין עליה הוראה בתקנון תכריע בה ועדת הכנסת.

לפיכך, שני התנאים המוקדמים לכך שהצעת חוק פרטית בקריאה ראשונה תוכל להיות
נדונה בפגרה הם: 1) שתהיה דרישה של 25 חברי הכנסת; 2) החלטה של ועדת הכנסת
שנוגעת ספציפית להצעת החוק הזאת, כי לגבי כל הצעות החוק הממשלתיות אין
בעיה.

יצחק גאגולה:

האם זו הלכה חדשה שוועדת הכנסת יכולה להחליט בה היום?

ארבל אסטרחן:

ועדת הכנסת צריכה להחליט ספציפית לגבי הצעת החוק שיש מקום להביאה לדיון
בפגרה.

יאיר פרץ:

האם אפשר באותו יום גם לקיים קריאה ראשונה, שנייה ושלישית? אחרת צריך לכנס
את הכנסת בפגרה פעמיים? האם אפשר לעשות את אותן הפעולות באופן שגם קריאה
ראשונה, שנייה ושלישית, תהיינה באותו יום?

דוד אזולאי:

טכנית זה בלתי-אפשרית.

יאיר פרץ:

למה? חוק טל הובא ביום אחד לקריאה טרומית, ראשונה, שנייה ושלישית.

משה גפני:

אדוני היושב-ראש, אני מבקש להביע את דעתי בעניין. אני רוצה לא לחזור בי
מאותו נאום שעליו דיבר חבר הכנסת פורז. אני רוצה לשבח מאד את סגן שר הפנים,
יושב-ראש ועדת הפנים שקדם לי בתפקיד, ואת חבר הכנסת פורז, על כך שהם הגיעו
להסכם בנושא שעון הקייץ. שעון הקייץ איננו נושא דתי. בזה שהם הגיעו להסכם
הם הורידו מסדר היום הציבורי את העניין.

אברהם פורז:

הם חשבו שהם הורידו.

משה גפני:

רק רגע, חבר הכנסת פורז. אני משבח אותך ומותר לך לפחות להקשיב לי.

אברהם פורז:

הם חשבו שהם הורידו זאת מסדר היום.

היו"ר יוסי כץ:

אחרי תשבוחות כאלה חבר הכנסת פורז נמצא בכוננות גבוהה.

משה גפני:

לכן, אני מאד משבח זאת ואני לא חוזר בי מהעניין הזה. אני משבח את חבר הכנסת
דוד אזולאי שלקח את העניין הזה באומץ כלפי כל הציבורים, וגם את חבר הכנסת
פורז, גם לקח את העניין פחות באומץ, אבל הוא גם לקחא ת זה.

אברהם פורז:

ביקרו אותי קשה מאד על זה.

משה גפני:

לא ביקרו אותך קשה. להיפך, שיבחו אותך.

אברהם פורז:

ביקרו אותי, ביקרו אותי. אתם שיבחתם אותי.

משה גפני:

אנחנו ביחד שיבחנו אותך.

אברהם פורז:

השר שרנסקי אמר שאני - - -

משה גפני:

אהה, השר שרנסקי, בסדר. השר שרנסקי גם אומר עוד דברים.

היו"ר יוסי כץ:

חבר הכנסת פורז. רבותיי, אני לא מוכן כך. אפסיק את הדיון אם לא יהיה שקט
מוחלט. חבר הכנסת גפני, אני מבקש שתקצר. יש הצבעות במליאה.

משה גפני:

לכן, אדוני היושב-ראש, אני מציע שאף אחד לא ידבר בשם הציבור, לא בשם הציבור
הדתי, לא בשם הציבור המסורתי. לי אין בעיה לצום וגם לחבר הכנסת יהלום, אם
אני מסתכל עליו, אין בעיה לצום. חבר הכנסת יהלום, אני ורבים מבין הנוכחים
כאן צמנו בתשעה באב. לצערנו צמנו, קיווינו שלא נצום, קיווינו שהמשיח יבוא.
אבל לא זכינו לכך.

נעמי חזן:

עוד לא הגיעה השעה.

משה גפני:

לא זכינו לכך ולכן צמנו עד השעה שמונה ורבע.

קריאה:

במפד"ל הוא הגיע.

(קריאות צחוק)

משה גפני:

למה העניין עלה? זו הפעם היחידה בתוך 3-4 השנים האחרונות שהעניין עולה.
ביום הכיפורים הצום אמנם יותר קצר מט' באב, אבל ביום הכיפורים צמים גם כאלה
שאינם רגילים לצום, צמות נשים הרות, צמים ילדים, והשעה האחרונה היא שעה
קשה.

אני לא מדבר בשם אף ציבור. גם חבר הכנסת יהלום לא צריך לדבר בשם ציבור
כלשהו. מכיוון שיש בעניין סערה ציבורית, אני מציע להוריד את זה מסדר היום
ולצום ביום כיפור.

היו"ר יוסי כץ:

תודה רבה. רבותיי, אנחנו לא סיכמנו את מושב הכנסת. אבל באמת קיבלנו רק
השבוע הצעת חוק שמעוררת מחלוקת.

משה גפני:

לא, היא לא מעוררת מחלוקת.

היו"ר יוסי כץ:

קיבלנו במושב הזה הצעת חוק שמעוררת מחלוקת.

משה גפני:

תעביר את זה לוועדה שלי.

היו"ר יוסי כץ:

האם אתם רוצים להתקדם? חבר הכנסת פורז, הזמנתי אותך באדיבות רבה, למרות
שאתה לא צד לעניין.

אברהם פורז:

אני ממש זר לנושא לגמרי...

היו"ר יוסי כץ:

ובכן, במושב הזה קיבלנו הרבה החלטות לגבי הרבה חוקים מעוררי מחלוקת. לא סוד
הוא שקיבלנו הצעות חוק שגורמות לתיסכול ולניכור בקרב הציבור הערבי. קיבלנו
רק אתמול הצעת חוק שמעוררת תיסכול וזעם בציבור החילוני. אני חושב שכדי לקבל
היום החלטה שמשמעה לקדם הצעת חוק כזאת, צריך לחשוב טוב טוב ולשקול היטב האם
נוסיף נדבך נוסף על הצעות החוק שמעוררות מחלוקת ומעוררות תיסכול וזעם בקרב
ציבורים רבים.

אחרי הדברים ששמעתם מיושב-ראש ועדת הפנים ומיושב-ראש ועדת הכלכלה, שאני
מניח שהוא שותף לאותה דעה, האם אתם עומדים על בקשתכם לקבוע ועדה?

משה גפני:

לקבוע ועדה צריך בכל מקרה, אדוני היושב.

היו"ר יוסי כץ:

אם אתם עומדים על כך אקיים דיון.

דוד אזולאי:

אדוני היושב-ראש, אני חושב שההגינות מחייבת שהוועדה הזאת תקיים את הדיון.

היו"ר יוסי כץ:

אני מבין שאתם עומדים על כך. יש לנו כמה הצעות. ההצעה הראשונה להעביר את
הצעת החוק לוועדת האתיקה נפסלה על-ידי היועצת המשפטית.

אברהם פורז:

יש לי הצעה חלופית.

אגב, נמצאים פה אנשים מהציבור שרוצים למסור לך עצומה, אדוני היושב-ראש. קבל
נא את העצומה.

(מר ירון קורן מוסר ליושב-ראש הוועדה עצומה).

ירון קורן:

אנחנו קבוצה של אזרחים שרוצים למסור לך חתימות של 12,000 איש שמתנגדים
להזזת שעון הקייץ לאחור.

היו"ר יוסי כץ:

תודה. הדברים יילקחו בחשבון במהלך החקיקה.

רבותיי, יש הצעה אחת – להעביר את הצעת החוק לדיון בוועדת הפנים. הצעה שנייה
– להעביר את הצעת החוק לדיון בוועדת הכלכלה.

אברהם פורז:

אני מציע שתהיה ועדה משותפת לוועדת הפנים ולוועדת הכלכלה, בראשות יושב-ראש
ועדת הכלכלה.

היו"ר יוסי כץ:

תודה. מכיוון שלנושא הזה יש שני אספקטים, האם יש הסכמה עקרונית קודם כל
להצעה להעביר את ההצעה לוועדה משותפת?

יאיר פרץ:

לא, לא.

עבד אלמאלכ דהאמשה:

תצביע על ועדה משותפת.

דוד אזולאי:

במשך כל השנים הנושא הזה נדון אך ורק בוועדת הפנים.

יאיר פרץ:

בכל השנים ועדת הפנים דנה בנושא הזה.

עבד אלמאלכ דהאמשה:

אדוני היושב-ראש, זה נושא חשוב ומורכב.

משה גפני:

אדוני היושב-ראש, אני מציע לא לסטות ולא לשבש את עבודת הכנסת. בואו נפעל
באופן מסודר. הכנסת קיבלה הצעת חוק לתיקון החוק הזה. החוק הזה חייב לבוא
לוועדה. הוועדה שדנה בנושא זה גם מצד תקנון הכנסת וגם מצד המציאות היא ועדת
הפנים ואיכות הסביבה. לוועדת הכלכלה אין שייכות לעניין, בגלל שגם ההחלטה
לצאת למלחמה יש לה השלכות כלכליות ולא מעבירים אותה לוועדת הכלכלה.

אני אמרתי ליושב-ראש הוועדה שאני אדון בהצעת החוק בכובד ראש, מפני שצריך
לדון גם על מה שיקרה בשנים הבאות. אמרתי שבגלל הסיבות האלה של המחלוקת
שנוצרו כתוצאה מזה בין דתיים לחילוניים, ושלא בצדק, אני לא אתן יד למצב של
חקיקה נמהרת. כמובן, אעשה הכל בתיאום עם אנשי ש"ס ואדבר איתם. תאמין לי,
הכל יהיה בסדר בעזרת השם. אחרי שהעברת אתמול את חוק טל בקריאה שלישית, אתה
אדם הגון.

מרינה סולודקין:

אדוני היושב-ראש, אם מדברים על תקדימים, אני רוצה לומר שהחוק הזה נולד
בחטא, בגלל שמדובר בהפרת ההנחיות של השר הקודם, השר שרנסקי. אמרנו זאת
לשינוי. אמרנו להם שהם עושים טעות. עכשיו רואים שזו טעות.

דבר שני – אם אתם רוצים לדעת איך הציבור שאני מייצגת רואה את נושא שעון
הקייץ, אזי הם צוחקים. למה? למה להקל את הצום, הם אומרים, אתם לא מציעים
אמיתיים.

היו"ר יוסי כץ:

חבר הכנסת מוסי רז, בבקשה. כל אחד דקה.

מוסי רז:

אני רוצה להציע שאולי בשעה שהולכים אחורנית עם השעון יעשו שירות לאומי.

עכשיו ברצינות. אני מציע להעביר את הצעת החוק לוועדת הפנים ואיכות הסביבה,
אם הרב גפני יתחייב לא להביא זאת להצבעה בקריאה ראשונה לפני כנס החורף.

היו"ר יוסי כץ:

תודה רבה. זו הצעה מאד קונסטרוקטיבית.

רחמים מלול:

אני רוצה לומר שני משפטים. כדי לא לשבור את העיקרון שוועדת הפנים היא
שאמורה לדון בשעון קייץ – וכך היה גם כל השנים – אני מציע על דעת הכל
להעביר את ההצעה לוועדת הפנים. אבל שמעו את הסיפא של דבריי: סיעת ש"ס תקיים
עוד מעט התייעצות. ייתכן מאד שנחליט למשוך את ההצעה לחלוטין ואז הכל יבוא
על מקומו בשלום.

היו"ר יוסי כץ:

תודה רבה.

אברהם פורז:

אז תדחה את הישיבה.

היו"ר יוסי כץ:

אם הדיון של סיעת ש"ס יהיה רציני –

רחמים מלול:

באופן עקרוני זה גם על דעת סגן שר הפנים.

היו"ר יוסי כץ:

אני סומך עליכם שתקיימו דיון רציני. חבר הכנסת דהאמשה, בבקשה.

עבד אלמאלכ דהאמשה:

אדוני היושב-ראש, יש דבר אחד שאני לא מבין בעניין הזה. אם זה לפי שעון
קייץ, מדובר באותן השעות. אין אפילו הבדל של רגע אחד. אלה אותן השעות.
סופרים את השעות לפי הזמן הזה ולפי הזמן ההוא. אז מה החשיבות לעשות שעון
חורף יומיים בתוך הקייץ?

שאול יהלום:

אסביר לך.

היו"ר יוסי כץ:

חבר הכנסת דהאמשה, אני לא רוצה להעליב אותך, אבל הואיל ואתם לא צמים 25
שעות –

עבד אלמאלכ דהאמשה:

מה זה חשוב 25 שעות? אם זהל פי שעון חורץ – זה אותן שעות.

היו"ר יוסי כץ:

אפשר לשאול אותך שאלה? האם אתה שואל זאת בתור מי שמתכוון לצום ביום
הכיפורים?

קריאה:

אבל הוא אומר לך דבר הגיוני.

עבד אלמאלכ דהאמשה:

מה ההבדל? יש הבדל בין שני הזמנים?

שאול יהלום:

אסביר לך. כשאתה מתחיל את הצום אתה שבע. עד שאתה ישן אתה שבע. בבוקר - - -

עבד אלמאלכ דהאמשה:

אתם ישנים 5 או 6 שעות אחרי הארוחה? זה ההבדל?

היו"ר יוסי כץ:

חבר הכנסת דהאמשה, הצדק איתך.

שאול יהלום:

חבר הכנסת דהאמשה, למה אתם אוכלים בלילה? למה אתם אוכלים בלילה? אתם אוכלים
בלילה - - -

עבד אלמאלכ דהאמשה:

אתם עושים הכל במשחקים.

שאול יהלום:

אצלנו משחקים? אתם אוכלים בלילה.

היו"ר יוסי כץ:

חבר הכנסת יהלום, אני קורא אותך לסדר. חבר הכנסת יהלום, אני קורא אותך לסדר
פעם שנייה.

שאול יהלום:

הם אוכלים בלילה ואצלנו משחקים.

עבד אלמאלכ דהאמשה:

- - -

קריאה:

הדברים נאמרו פה ברוח טובה.

היו"ר יוסי כץ:

חבר הכנסת יהלום, תלחצו יד. רבותיי. רשות הדיבור לחבר גאגולה.

יצחק גאגולה:

אדוני היושב-ראש, אומר דבריי במשפט אחד. לצערי הרב, החוק הזה איך שהוא
מתגלגל הגיע למצב בלתי-נסבל בגלל שעל כל דבר אומרים שהחרדים משתלטים
ואומרים את כל הסיסמאות האלה. חבל מאד שידידי הטוב, אברהם פורז, עשה במקרה
הזה דבר שהוא לא היה צריך לעשות. אפשר היה להעביר את הצעת החוק. יש הרבה
מאד אנשים שפסיכולוגית מאד קשה להם לצום עוד שעה אחת. פסיכולוגית.

יאיר פרץ:

אדוני היושב-ראש, אנחנו רוצים לקיים התייעצות עם השר.

היו"ר יוסי כץ:

אם אתם רוצים התייעצות סיעתית אני מוכן לקיים את הדיון בעוד רבע שעה.

קריאות:

לא, לא, לא.

היו"ר יוסי כץ:

טוב, לך להתייעצות ולא נקיים עכשיו הצבעה.

יצחק גאגולה:

אני כאיש דתי וחרדי מרגיש אי נוחות מכל הסיפור המיותר הזה. אני אמליץ
לחבריי שיירדו מכל הסיפור הזה.

היו"ר יוסי כץ:

רבותיי, היום הוא עוד ארוך. בשעה שתיים נמשיך בדיון. התייעצות סיעתית לסיעת
ש"ס.

(הישיבה הופסקה בשעה 13:45 וחודשה בשעה 14:00)

2.  
    יציאת יושב-ראש הכנסת לחופשה ומינוי ממלא מקום ליושב-ראש הכנסת

היו"ר יוסי כץ:

רבותיי אני מחדש את הדיון. יושב-ראש הכנסת, אברהם בורג, ייעדר מן הארץ
בשליחות ממלכתית החל מיום חמישי ה-25 ביולי 2002 ועד שובו ארצה. ועדת הכנסת
מתבקשת לקבוע ממלא מקום ליושב-ראש הכנסת בתקופת היעדרו מן הארץ.

יושב-ראש הכנסת ממליץ למנות את סגן יושב-ראש הכנסת, נואף מסאלחה, כממלא
מקומו.

אני מבקש את אישורה של ועדת הכנסת. מי בעד? מי נגד? – כולם בעד, אין נגד.

הוחלט:

יושב-ראש הכנסת, אברהם בורג, ייעדר מהארץ מה-25.7.2002 ועד שובו ארצה.
בתקופה זו ימלא את מקומו חבר הכנסת נואף מסאלחה.

3. קביעת ועדה לדיון בהצעת חוק קביעת הזמן (הוראת שעה)

(תיקון – מועד סיום שעון קיץ 2002), התשס"ב-2002.

היו"ר יוסי כץ:

נמשיך בדיון בעניין שעון הקייץ. חבר הכנסת יאיר פרץ, בבקשה.

יאיר פרץ:

אדוני היושב-ראש, לאחר התייעצות של סיעת ש"ס הגענו למסקנה שאנחנו מבקשים
להעביר את הצעת החוק הנוכחית לדיון בוועדת הפנים. חבר הכנסת גפני הצהיר
בפניך שהוא ידון בכובד ראש. מאחר שטכנית לא נוכל לטפל בהצעת החוק בפגרה –

משה גפני:

אנחנו כן יכולים, אם אנחנו רוצים בכך. אנחנו יכולים.

יאיר פרץ:

יכולים.

משה גפני:

אם אני רוצה – אני יכול.

יאיר פרץ:

בכל אופן, על פניו נראה שבמושב הזה, בתקופה של השנה הזאת, לא יחולו שום
שינויים בשעון הקיץ. כך זה נראה על פניו.

לכן, אנחנו מבקשים להעביר את הצעת החוק לדיון בוועדת הפנים. חבר הכנסת גפני
כיושב-ראש ועדת הפנים ידון בחוק בצורה מעמיקה.

אברהם פורז:

תרשה לי. אני מבין שיש נכונות לדון בהצעת החוק בוועדת הפנים בתום פגרת
הכנסת.

משה גפני:

לא, לא. שלא תהיה אי-הבנה. אני מצטרף לבקשה של יושב-ראש סיעת ש"ס ואני מבקש
להעביר את הצעת החוק לוועדת הפנים. שם מקומה. שם דנו בעניין הזה. אני טכנית
יכול להעביר את זה. העברתי את חוק שירות בתי הסוהר בחצי היום. אין בעיה
להעביר את זה.

יאיר פרץ:

כי היה קונצנזוס שם.

משה גפני:

אין בעיה. נמצא פה יושב-ראש ועדה לפניך וכשהוא רוצה משהו – הוא עושה. כולנו
יודעים את הדברים. אלא מה? דיברתי גם עם יושב-ראש סיעת ש"ס וגם עם סגן שר
הפנים, שהיה יושב-ראש הוועדה לפניי בוועדה, והוא עשה את ההסכם המכובד עם
חבר הכנסת פורז. אמר לי חבר הכנסת דוד אזולאי, והצטרף לדעתו גם יאיר פרץ
יושב-ראש סיעת ש"ס, שבגלל המחלוקות שדובר עליהן קודם הם רוצים לעמוד בהסכם.
דוד אזולאי רוצה לעמוד בהסכם. לכן, הוא עומד בהסכם.

יאיר פרץ:

מדובר על ההסכם עם חבר הכנסת פורז, עם שינוי.

משה גפני:

אלא מה? אני מודיע כאן שאני דורש שהחוק יעבור לוועדת הפנים. אני מודיע
שאקיים עליו דיונים. אני מודיע. החוק הזה הוא חוק של הוראת שעה וצריך לקבל
החלטה מקובעת, מסודרת, כדי להוריד את הנושא לחלוטין מסדר היום. אני לא
מתחייב בשום פנים ואופן על כלום. אני לא מתחייב מתי לקיים דיונים. אני לא
שואל אותך מתי אתה מקיים דיונים על חברת החשמל. אם פתאום שבוע הבא ארצה
לנסוע לחופש ולא יהיה לי מקום, האם לא נקיים דיונים בוועדה?

מילה אחרונה אני רוצה להגיד לחברת הכנסת מרינה סולודקין לגבי שר הפנים
הקודם. שר הפנים הקודם, נתן שרנסקי, הזמין אותי ואת חבר הכנסת ליצמן ואמר:
אני רוצה להתחשב בדעתכם, אני רוצה לדעת לגבי שעון הקייץ מהי דעתכם. אמרנו
לו, ואנחנו לא היחידים, שמה שהוא יעשה מקובל עלינו, אבל הבעיה היחידה שלנו
היא יום הכיפורים. ולפתע, ללא ידיעתנו, הוא הביא לפה הצעה שהכניסה את יום
הכיפורים בפנים. זה היה שלא בידיעתנו וגם לא בהגינות. כאן היה הסכם. אמנם
ההסכם לא היה על דעת השר שרנסקי, אבל גם השר שרנסקי נהג כלפינו לא בהגינות.

מרינה סולודקין:

אבל הוא לא חתם על ההסכם.

שאול יהלום:

אני חושב שהדבר הראשון החשוב ליושב-ראש וגם לאנשי ש"ס הוא שהחוק הזה מקומו
בוועדת הפנים. לכן, לאחר ששמענו הכל, אנחנו צריכים להחליט שהחוק יידון
בוועדת הפנים. מצד שני, אני פונה אל יושב-ראש ועדת הפנים ואומר לו שיש גם
עניין של בזבוז כספי ציבור. אחרי שכאן הוצהר שהם לא רוצים, מה אתה תכנס
ועדות, ויישבו? וידברו?

משה גפני:

אבל זו הוראת שעה.

יאיר פרץ:

חבר הכנסת יהלום, ממילא החוק הזה עתיד לבוא לדיון.

משה גפני:

מה שקבע דוד אזולאי ל-4 שנים, אני רוצה לעשות באופן קבוע.

היו"ר יוסי כץ:

העמדה ברורה. היועצת המשפטית רוצה להעיר הערה.

ארבל אסטרחן:

אני רוצה רק להתייחס לעניין של הוועדה הראוייה לדון בנושא. הוועדה המתאימה
היא ועדת הפנים. חוק קביעת הזמן קובע ששעון קייץ ייעשה באמצעות ועדת הפנים.

אברהם פורז:

אדוני היושב-ראש, אני לא רוצה שאחר-כך תהיינה אי-הבנות. אם אנשי סיעת ש"ס
אומרים שהם לא מושכים את החוק, אבל הם מוכנים שהוא יחול מהשנה הבאה ואילך,
זאת אומרת שהשנה כבר גמרנו את המועדים של שעון הקייץ, ואז יהיה דיון בוועדת
הפנים על השנים הבאות – אין לי בעיה עם זה.

רחמים מלול:

חבר הכנסת פורז, השנה אנחנו עומדים בהסכם.

דוד אזולאי:

שיכנעתי את חבריי לסיעה. ביקשתי מהם, ויש הסכמה לכך, שאנחנו נישאר בהסכם
כפי שסוכם.

אברהם פורז:

טוב, בסדר.

דוד אזולאי:

אבל ישנו העניין העקרוני לשנים הבאות ומחובתנו לדון בכך בוועדה הנוגעת
בדבר. הוועדה הנוגעת בדבר היא ועדת הפנים.

אברהם פורז:

בסדר.

שאול יהלום:

אני בעד, בתנאי שחברת החשמל לא תוריד את ה"שאלטר". (בהומור).

אברהם פורז:

חבר הכנסת גפני, מאחר שאתה רוצה לדבר על עניין שעון הקייץ, ובתקופת הפגרה
לא אהיה בארץ חלק מהזמן, אני מאד מבקש ממך לתאם איתי את המועדים, וזאת לגבי
הדיון על השנים הבאות. תתאם איתי את המועדים.

היו"ר יוסי כץ:

אני שמח שאנחנו מסיימים את הדיון ברוח טובה. אני מניח שחבר הכנסת גפני,
מטעמים של קולגיאליות, יזמין את חבר הכנסת פורז.

רחמים מלול:

אני מציע שתוציא הודעה בשבחה של תנועת ש"ס, שהיא מכבדת הסכמים.

היו"ר יוסי כץ:

אני שמח שרוח הדברים היא לכבד את ההסכם. הסכמים כדאי וצריך לכבד. חבר הכנסת
פורז יוזמן לדיונים בוועדת הפנים.

משה גפני:

אדוני היושב-ראש, אני רק לא יודע מה יקרה. אם פתאום הממשלה תחליט שזה מה
שצריך לעשות ותביא הצעת חוק, אינני יודע.

היו"ר יוסי כץ:

מי בעד קביעת ועדת הפנים כוועדה שתדון בנושא?

ה צ ב ע ה

בעד – רוב

נגד – אין

ההצעה נתקבלה

הוחלט:

ועדת הפנים תדון בהצעת חוק קביעת הזמן.

היו"ר יוסי כץ:

אני מודה לכם. הישיבה נעולה.

הישיבה ננעלה בשעה 14:15
