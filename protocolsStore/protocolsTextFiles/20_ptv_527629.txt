הכנסת העשרים

מושב חמישי

פרוטוקול מס' 412

מישיבת ועדת הכנסת

יום ראשון, כ"ב בטבת התשע"ט (30 בדצמבר 2018), שעה 11:30

סדר היום:

<< נושא >> בקשת חברי הכנסת נפתלי בנט, איילת שקד ושלי מועלם-רפאלי להתפלג
מסיעת הבית היהודי, לפי סעיף 10 לתקנון הכנסת. << נושא >>

נכחו:

חברי הוועדה:

מכלוף מיקי זוהר – היו"ר

יואב בן צור

אחמד טיבי

שולי מועלם-רפאלי

רועי פולקמן

חברי הכנסת:

סופה לנדבר

מיכאל מלכיאלי

מוזמנים:

מזכירת הכנסת ירדנה מלר הורוביץ

חיים אבידור - חשב הכנסת

טובי חכימיאן - ראש מדור תנאי ח"כים

ייעוץ משפטי:

איל ינון

יעל סלנט

גור בליי

מנהלת הוועדה:

אתי בן יוסף

רישום פרלמנטרי:

סיגל גורדון

<< נושא >> בקשת חברי הכנסת נפתלי בנט, איילת שקד ושלי מועלם-רפאלי להתפלג
מסיעת הבית היהודי, לפי סעיף 10 לתקנון הכנסת. << נושא >>

<< יור >> היו"ר מכלוף מיקי זוהר: << יור >>

שלום לכולם, אני מתכבד לפתוח את ישיבת ועדת הכנסת בנושא: בקשת חברי הכנסת
נפתלי בנט, איילת שקד ושולי מועלם-רפאלי, להתפלג מסיעת הבית היהודי, לפי
סעיף 10 לתקנון הכנסת. ברשותכם אבקש מחברת הכנסת שולי מועלם, לנמק את
הבקשה.

<< דובר >> שולי מועלם-רפאלי (הבית היהודי): << דובר >>

תודה רבה אדוני. מתוך תפילה ומחשבה על עתיד המחנה הלאומי, עתידה של מדינת
ישראל, מה שמשותף לכולנו, רצון להגדיל את הבית, להגדיל את הזהות היהודית,
להגדיל את המחויבות לארץ ישראל, להגדיל את המחויבות לעם ישראל, להגדיל את
הכוח שבשילוב שבין דתיים לחילונים, אני מבקשת בשם נפתלי, איילת ובשמי,
שתאשרו את ההתפלגות. אני מבקשת שתאשרו גם את הסיעה החדשה בכנסת, הימין
החדש. ומתוך שכך אני גם מבקשת, שתאשרו שסיעת הימין החדש מייצגת בכנסת את
מפלגת צל"ש.

<< יור >> היו"ר מכלוף מיקי זוהר: << יור >>

אוקי. אדוני היועץ המשפטי, אנא הסבר קצר, נימוקים.

<< דובר >> איל ינון: << דובר >>

כבוד יושב ראש הוועדה, חברי הוועדה הנכבדים, מונחת בפני ועדת הכנסת בקשה של
שלושה חברים מסיעת הבית היהודי: חבר הכנסת נפתלי בנט, חברת הכנסת איילת שקד
וחברת הכנסת שולי מועלם-רפאלי, המבקשים להתפלג מהסיעה. עוד מבקשים שלושת
חברי הכנסת כי ועדת הכנסת תכיר בסיעתם החדשה, סיעת הימין החדש, כמייצגת את
מפלגת צל"ש: ציונות, ליברליות ושוויון. כאשר לבקשת ההתפלגות צורף מכתב מאת
בא כוח המפלגה התומך בבקשה. הבקשה מוגשת בהתאם להוראות סעיף 59 לחוק הכנסת.

<< קריאה >> יואב בן צור (ש"ס): << קריאה >>

מי זה בא כוח המפלגה?

<< דובר >> איל ינון: << דובר >>

בא כוח המפלגה הוא נפתלי בנט. הבקשה מוגשת בהתאם להוראות סעיף 59 לחוק
הכנסת. סעיף זה קובע כי שליש מחברי סיעה, ובלבד שהם שניים לפחות, רשאים
להתפלג מסיעה. כידוע, סיעת הבית היהודי מונה שמונה חברים ולכן לצורך
התפלגות מספיקה פנייה של שלושה.

הדיון המתקיים כעת בפני הוועדה נעשה מכוח סעיף 60 לחוק הכנסת הקובע כי –
ואני מצטט - נמסרה לוועדת הכנסת הודעה בכתב מטעם סיעה או חלק ממנה על
התפלגות כאמור בסעיף 59, תאשר ועדת הכנסת את השינוי.

לאור שאלות שנשאלנו נבקש להבהיר את גדרי סמכותה של ועדת הכנסת בבואה לאשר
בקשת התפלגות. השאלה המרכזית שעולה בהקשר זה היא מה גדר שיקול הדעת של ועדת
הכנסת בבואה לבחון בקשות מסוג זה? האם מדובר בשיקול הדעת הרגיל שאותו
מפעילה הוועדה בבואה לדון בנושאים שעל סדר יומה, קרי, שיקול דעת המתאפיין
בתמהיל של שיקולים שונים ובכלל זה שיקולים אידיאולוגיים ופוליטיים, או שמא
מדובר בשיקול דעת מצומצם ביותר ותחום לבחינת התקיימות התנאים המפורטים בחוק
בלבד?

עמדתנו בעניין זה, שהיא העמדה המסורתית שהביעו היועצים המשפטיים לכנסת
לאורך השנים ושגם התקבלה על ידי ועדות הכנסת לדורותיהן והפכה לנוהג חוקתי
היא כי מדובר בשיקול דעת שאינו שיקול הדעת הרחב והרגיל אלא שיקול דעת
מצומצם ביותר בהיקפו המוגבל לבחינת התקיימותם של התנאים שנקבעו בחוק, קרי,
האם יש בקשה מסודרת בכתב של שליש מהסיעה המעוניינים להתפלג. הוועדה נדרשת
איפה היום לאשר את שלושת אלה:

1. את התפלגות סיעת הבית היהודי לפי סעיף 59(1) לחוק הכנסת;

2. את שם הסיעה החדשה לפני סעיף 10 לתקנון הכנסת, הוא הימין החדש;

  3. הסיעה מייצגת מפלגה, את מפלגת צל"ש - כפי שאמרתי, צל"ש זה ציונות,
  ליברליות ושוויון - לפי ההגדרה של סיעה בסעיף 1 לחוק מימון מפלגות. עד
  כאן.

<< יור >> היו"ר מכלוף מיקי זוהר: << יור >>

אוקי, בשפת העם מה שאומר היועץ המשפטי - - -

<< דובר >> איל ינון: << דובר >>

אני מציע, לפני שהחברים מדברים, שהחשב ידבר על ההשלכות לעניין המימון.

<< יור >> היו"ר מכלוף מיקי זוהר: << יור >>

בהחלט. בשפת העם מה שאומר היועץ המשפטי, שלנו, חברי ועדת הכנסת אין סמכות
שלא לאשר את הבקשה, במידה והבקשה אושרה כראוי בהתאם לדרישות. אם וכאשר היא
הוגשה כראוי נצטרך לאשר את הבקשה. ועכשיו נשמע ברשותכם את חשב הכנסת.

<< דובר >> איל ינון: << דובר >>

אני רק אציין, שבדקנו כמובן את כל המסמכים, וידאנו עם החברים שאכן הבקשה
הוגשה על דעתם, בדקתי ברשם המפלגות את הנושא של המפלגה כי היא מפלגה שלא
הייתה מוכרת לנו. מבחינתנו כייעוץ משפטי לכנסת אנחנו קובעים, שהבקשה הוגשה
כדין והמסמכים שמעידים עליה הם מסמכים נכונים.

<< קריאה >> יואב בן צור (ש"ס): << קריאה >>

זה לא אומר שרשם המפלגות כבר אישר את המפלגה.

<< דובר >> איל ינון: << דובר >>

מדובר במפלגה שרשומה וקיימת כבר הרבה מאוד שנים. באוגוסט 2018 היא עברה
מחבר הכנסת לשעבר יוסף פריצקי, שהמפלגה הייתה שלו, לעורך דין בשם עמיחי
ויינברגר, שהוא היום יושב ראש המפלגה.

<< יור >> היו"ר מכלוף מיקי זוהר: << יור >>

מתי?

<< דובר >> איל ינון: << דובר >>

באוגוסט 2018.

<< יור >> היו"ר מכלוף מיקי זוהר: << יור >>

מעניין.

<< דובר >> איל ינון: << דובר >>

הוא היום יושב ראש המפלגה. עורך דין עמיחי ויינברגר הוא יושב ראש המפלגה
והוא זה שרשאי למנות את בא כוחה והוא מינה אתמול את נפתלי בנט להיות בא
כוחה של המפלגה.

<< דובר >> יואב בן צור (ש"ס): << דובר >>

באוגוסט 2018?

<< יור >> היו"ר מכלוף מיקי זוהר: << יור >>

כן, באוגוסט. מה את אומרת על זה חברת הכנסת מועלם, כבר באוגוסט זה היה
מתוכנן?

<< דובר >> אחמד טיבי (הרשימה המשותפת): << דובר >>

אדוני היושב ראש, מה העקרונות של המפלגה?

<< יור >> היו"ר מכלוף מיקי זוהר: << יור >>

מעניין.

<< דובר >> איל ינון: << דובר >>

קודם אני מציע שהחשב יפרט את העניין של המימון.

<< דובר >> אחמד טיבי (הרשימה המשותפת): << דובר >>

מיקי, שאלתי שאלה: מה העקרונות של המפלגה?

<< יור >> היו"ר מכלוף מיקי זוהר: << יור >>

הוא אמר לך: ציונות, ליברליות ושוויון.

<< דובר_המשך >> אחמד טיבי (הרשימה המשותפת): << דובר_המשך >>

לא. שלום ישראלי פלסטיני.

<< דובר >> שולי מועלם-רפאלי (הבית היהודי): << דובר >>

אם כבר, אחמד, החלת ריבונות, בעזרת השם.

<< דובר_המשך >> אחמד טיבי (הרשימה המשותפת): << דובר_המשך >>

כתוב?

<< דובר >> שולי מועלם-רפאלי (הבית היהודי): << דובר >>

לא. עוד יהיה כתוב, כמו שאתה מכיר אותו.

<< דובר >> אחמד טיבי (הרשימה המשותפת): << דובר >>

אז תקנו מפלגה אחרת.

<< דובר >> שולי מועלם-רפאלי (הבית היהודי): << דובר >>

כמו שאתה מכיר, בעזרת השם עוד יהיה כתוב ועוד יתבצע.

<< יור >> היו"ר מכלוף מיקי זוהר: << יור >>

ידידי, החשב, חיים, בבקשה.

<< דובר >> חיים אבידור: << דובר >>

למפלגת הבית היהודי יש חובות למדינה, החובות מסתכמים ב-1 מיליון ו-700,548
שקלים הלוואה שהם לקחו בחודש דצמבר. לאחר שפרעו את ההלוואה במשך 36 חודשים
קודם לכן, הם היו זכאים לקחת בשנה האחרונה עוד הלוואה והם ניצלו את הזכאות
הזאת. בנוסף לכך, למפלגת הבית היהודי ישנה יתרת חוב בגין קנס שהטיל מבקר
המדינה על ניהול שוטף ועל בחירות לכנסת העשרים. יתרת החוב בגין הקנס היא
272,920. זה חובות.

סיעת הימין החדשה שמתפלגת מהבית היהודי, חבריה שמתפלגים מהבית היהודי לא
זכאים לקחת אתם את המימון השוטף והמימון השוטף נשאר במפלגת הבית היהודי.

אי לכך, כל החובות האלה, כפי שכתוב בחוק, אמורים להתקזז מהמימון השוטף, כך
שהחובות האלה יתקזזו מהמימון השוטף של הבית היהודי, כאשר הבית היהודי יקבל
את מלוא המימון השוטף שהיה ערב ההתפלגות. קרי, עבור שישה ח"כים פלוס ח"כ
אחד.

כתוצאה מהקיזוז הזה, תישאר בידי הבית היהודי יתרה של כ-88,000 שקלים לחודש.

<< יור >> היו"ר מכלוף מיקי זוהר: << יור >>

עד מתי?

<< דובר_המשך >> חיים אבידור: << דובר_המשך >>

עד חודש אפריל, עד סיום כהונת הכנסת.

<< יור >> היו"ר מכלוף מיקי זוהר: << יור >>

ואומר, שבשלושת החודשים הקרובים - - -

<< דובר >> חיים אבידור: << דובר >>

בארבעת החודשים.

<< יור >> היו"ר מכלוף מיקי זוהר: << יור >>

בארבעת החודשים יקבלו 88,000 שקלים לחודש. איך זה יתחלק?

<< דובר_המשך >> חיים אבידור: << דובר_המשך >>

זה נשאר רק בבית היהודי.

<< יור >> היו"ר מכלוף מיקי זוהר: << יור >>

מה קורה לגבי הסיעה החדשה?

<< דובר_המשך >> חיים אבידור: << דובר_המשך >>

הסיעה החדשה לא מקבלת כלום וגם לא משלמת כלום.

<< דובר >> יואב בן צור (ש"ס): << דובר >>

אבל היא כן תקבל מימון לבחירות.

<< דובר >> איל ינון: << דובר >>

כדי להבהיר את הדברים, את מה שהחשב אומר, אני אומר את הרציונל שאתם קבעתם
בחקיקה. הרציונל אומר, בנקודת זמן מסוימת שאנחנו נמצאים בה כרגע, מפלגה
שמוקמת ערב הבחירות או סיעה חדשה שמוקמת, לא זכאית למימון שוטף, אבל מצד
שני, חבריה המתפלגים גם לא יישאו בחובות שצברה הסיעה או המפלגה שממנה הם
מתפלגים. אם נקודת הזמן של ההתפלגות הייתה קוראת לפני זה, אז הם כן היו
זכאים למימון שוטף אבל כן היו מתחלקים בחובות. ולכן יש פה דבש ועוקץ, כאשר
אם אתה מקבל את הדבש אתה מקבל את העוקץ, אם אתה לא מקבל את הדבש, אתה לא
מקבל את העוקץ. בנקודת הזמן הזאת היא לא זכאית למימון שוטף אלא כן כל
החובות, כפי שהחשב ציין, ינוכו ממפלגת הבית היהודי, מהמימון השוטף של סיעת
הבית היהודי ומה שיוותר לשוטף – זה מה שהחשב אמר – היא כן תקבל את מקדמת
מימון הבחירות, שזה למפלגות שמתמודדות לכנסת הבאה.

<< דובר_המשך >> חיים אבידור: << דובר_המשך >>

אני רוצה להוסיף משהו. למעשה, מצבה הפיננסי של מפלגת הבית היהודי לא משתנה,
מה שקרה קודם קורה גם עכשיו.

<< דובר >> איל ינון: << דובר >>

נכון, לצורך העניין הזה היא נשארה שמונה חברי כנסת.

<< דובר_המשך >> חיים אבידור: << דובר_המשך >>

כאילו הם שבעה. שישה פלוס אחד.

<< דובר >> איל ינון: << דובר >>

לא, החישוב נעשה כאילו הם שמונה, לשוטף.

<< דובר >> חיים אבידור: << דובר >>

לשוטף זה כל מפלגה בנפרד.

<< דובר >> איל ינון: << דובר >>

אה, סליחה, כי הם מחולקים לאיחוד הלאומי ולבית היהודי, נכון.

<< דובר >> גור בליי: << דובר >>

רק חידוד, שאם לא ניתן יהיה לפרוע את מלוא החובות האלה מהמימון השוטף,
מהמקדמה הם כן היו אמורים לשאת בחלק היחסי שלהם. אבל פה אני מבין שהמימון
השוטף מכסה את כל הפירעון ולכן לא צריך לנגוס במקדמה.

<< יור >> היו"ר מכלוף מיקי זוהר: << יור >>

בקיצור, לא נשארו חובות.

<< דובר >> חיים אבידור: << דובר >>

ככל ולא ייקרה משהו לאחד מחברי הכנסת והוא ייגרע משום מה - - -

<< דובר >> יואב בן צור (ש"ס): << דובר >>

אז למה שישה פלוס אחד? הם שמונה.

<< דובר >> חיים אבידור: << דובר >>

לא, שמונה זה הסיעה המשותפת, אבל המימון השוטף הולך לכל מפלגה בנפרד.

יש עוד דבר אחד שאני רוצה להוסיף. למעשה הצוות הפרלמנטרי נכון להיום הוא
צוות פרלמנטרי של שמונה חברי כנסת וזה יורד עכשיו לצוות של שניים עד חמישה.
זאת אומרת, הם יורדים ממימון של 504,000 שקלים ל-332,000 שקל כל סיעה. זה
אומר שינוי היערכות מחדש של כל הצוות הפרלמנטרי כי נכון להיום המצב גורם
לכך שיש להם חריגה של כ-15,000 לכל סיעה מהמימון השוטף. זה צריך לארגן את
הצוות הפרלמנטרי בצורה כזאת, או לפטר אנשים או להעביר מאחד לשני. צריך
לראות איך לעשות את הדבר הזה. קחו בחשבון שיש גם חודש הודעה מוקדמת.

<< דובר >> איל ינון: << דובר >>

השלכה נוספת שעוד תהיה להתפלגות הזאת - שאנחנו לא דנים בה כרגע אבל נבקש
מיו"ר ועדת הכנסת, אחרי זה, לקבוע את זה להמשך השבוע - זה לעניין סגני
יושבי ראש ועדת הבחירות המרכזית. הסגנים נקבעים לפי גודל הסיעות. כרגע,
לבית היהודי, בשל גודלה, יש סגן יושב ראש לוועדת הבחירות. הפילוג הזה יגרום
לכך, שבשלב זה לא יהיה לבית היהודי סגן יו"ר ועדת הבחירות ואנחנו נצטרך
לראות מה אנחנו עושים עם זה. אנחנו נדבר על זה בהמשך, זה לא להיום.

<< יור >> היו"ר מכלוף מיקי זוהר: << יור >>

טוב חברים, מאחר והיועץ המשפטי הבהיר בפנינו שכל הדרישות קוימו, על כן
אנחנו צריכים לאשר את הבקשה. אנחנו מצביעים על סעיף 1, התפלגות סיעת הבית
היהודי לפי סעיף 59(1) לחוק הכנסת. מי בעד, מי נגד.

הצבעה

בעד – 5

נגד – אין

נמנעים – אין

הבקשה, התפלגות סיעת הבית היהודי, לפי סעיף 59(1) לחוק הכנסת, נתקבלה

<< יור >> היו"ר מכלוף מיקי זוהר: << יור >>

ההחלטה התקבלה.

סעיף 2, שם הסיעה החדשה לפי סעיף 10 לתקנון הכנסת, הימין החדש, מי בעד ומי
נגד.

הצבעה

בעד – 5

נגד –אין

נמנעים – אין

הבקשה, לפי סעיף 10 לתקנון הכנסת, שם הסיעה החדשה הימין החדש, התקבלה

<< יור >> היו"ר מכלוף מיקי זוהר: << יור >>

ההחלטה התקבלה.

סעיף 3, הסיעה מייצגת מפלגה, מפלגת צל"ש: ציונות, ליברליות ושוויון, לפי
ההגדרה של סיעה בסעיף 1 לחוק מימון מפלגות. מי בעד, מי נגד.

הצבעה

בעד – 4

נגד – אין

נמנעים – 1

הבקשה, לפי סעיף 1 לחוק מימון מפלגות, הסיעה מייצגת את מפלגת צל"ש, התקבלה.

<< יור >> היו"ר מכלוף מיקי זוהר: << יור >>

ההחלטה התקבלה, תודה רבה, הישיבה נעולה.

<< סיום >> הישיבה ננעלה בשעה 12:08. << סיום >>
