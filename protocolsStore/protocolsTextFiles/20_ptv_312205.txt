הכנסת העשרים

מושב ראשון

פרוטוקול מס' 12

מישיבת ועדת הכנסת

יום שלישי, ו' בתמוז התשע"ה (23 ביוני 2015), שעה 11:00

סדר היום:

1. ערעורים על החלטת נשיאות הכנסת שלא לאשר דחיפות הצעות לסדר היום

2. הצעת יושב-ראש ועדת הכנסת, בדבר הגשת קובלנה לוועדת האתיקה מטעם ועדת
הכנסת בעניין הודעתו של חה"כ באסל גטאס על השתתפותו במשט לעזה, ובקשה כי
ועדת האתיקה תחליט על השעייתו החל מהמועד בו ישתתף במשט.

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

מכלוף מיקי זוהר

אורן אסף חזן

אחמד טיבי

ינון מגל

איימן עודה

רועי פולקמן

יואב קיש

חברי הכנסת:

טלב אבו עראר

נאווה בוקר

שרון גל

מסעוד גנאים

חנין זועבי

ג'מאל זחאלקה

עבד אל חכים חאג' יחיא

חיים ילין

דניאל עטר

נורית קורן

איציק שמולי

עאידה תומא סלימאן

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

הצעת יושב-ראש ועדת הכנסת, בדבר הגשת קובלנה לוועדת האתיקה מטעם ועדת הכנסת
בעניין הודעתו של חה"כ באסל גטאס על השתתפותו במשט לעזה, ובקשה כי ועדת
האתיקה תחליט על השעייתו החל מהמועד בו ישתתף במשט.

היו"ר דוד ביטן:

אני מתכבד לפתוח את ישיבת ועדת הכנסת. חברים, חופש הביטוי הוא היסוד עליו
מושתתת פעילות הבית הזה. הדמוקרטיה הישראלית יודעת לספוג הרבה, זה מה שהופך
אותנו לחברה ומדינה מהנאורות בעמי העולם. עם זאת, ולצערי, יש מי שמנצל זאת
כדי לחתור ולערער תחת אושיות המדינה ולנסות להביך אותה פעם אחר פעם לעיני
כל העולם, ולהכניס אותה למשברים בינלאומיים במודע ותוך ניצול העובדה שחבר
כנסת נהנה מכול הסמכויות והחסינות של חבר בכנסת ישראל.

ביום ראשון נחשפה בתקשורת תוכניתו של חבר הכנסת באסל גטאס מהרשימה הערבית
המשותפת להצטרף למשט היוצא מחופי יוון לכיוון רצועת עזה באצטלה של משט שלום
הומניטרי. עוד נחשף כי במשט ייטלו חלק אמנים, חברי פרלמנט אירופי ופעילים
אירופיים פרו-פלסטינים. ברור לכול – כך גם עולה מתגובתו של חבר הכנסת גטאס
כפי שפורסמה ב- – YNETכי מטרתו האמיתית של המשט היא ניסיון לבצע פיגוע
מדיני על-ידי חבר בכנסת ישראל ובניסיון לייצר מתקפה בינלאומית על מדינת
ישראל במסווה של משט שלום. גטאס כבר מסמן את היעד ומאיים במסר ששיגר כי
השתלטות על הספינות ומניעתן מהגעה ליעד יסבכו את ישראל במשבר בינלאומי
נוסף.

ביולי 2011 דנה ועדת האתיקה של הכנסת במספר קובלנות שהוגשו כנגד חברת הכנסת
חנין זועבי שהשתתפה במשט ה"מרמרה" המפורסם. כזכור, באותו משט נפצעו
חיילינו, גם קשה, בשל תקיפת פעילי טרור מארגוןIHH , שהשתמשו במוטות ברזל,
כלי נשק שנחטפו מהחיילים וסכינים.

חנין זועבי:

ותשעה נהרגו.

היו"ר דוד ביטן:

אני לא אפריע לך כשאת תדברי, אני מציע שתתני לי לסיים.

ועדת האתיקה קבעה כבר אז כי עוד לפני שנודעו תוצאותיו הקשות של אירוע
ה"מרמרה", ואף במנותק מהן, מהווה המשט פעולה אשר במהותה פוגעת בביטחון
המדינה ואינה עולה בקנה אחד עם מרחב הפעולה הלגיטימי של הכנסת.

ועדת טירקל, שחקרה את אירועי המשט, ציינה בדוח שהגישה שפריצת הסגר הימי
כשלעצמה יש בה כדי לגרום בכוח לנזק למאמץ הצבאי של ישראל מול החמאס. באותה
החלטה הביעה ועדת האתיקה כי נוכח הנסיבות החמורות של מקרה ה"מרמרה" הפרה
חברת הכנסת זועבי שניים מכללי האתיקה, הקובעים כי חבר כנסת ישמור על כבוד
הכנסת וכבוד חבריה, ינהג בדרך ההולמת את מעמדו ואת חובותיו כחבר כנסת וימנע
משימוש בלתי ראוי בחסינותו ובזכויותיו כחבר כנסת.

על פי בדיקה שערכתי, לא הוגשה על-ידי חבר הכנסת גטאס בקשת אישור יציאה
לחו"ל וכי יש לבדוק מי מממן את הנסיעה, מי הם הגופים אליהם הוא קשור
שהזמינו אותו ליטול חלק במשט ומי מממן ועומד מאחורי המשט. אני קורא לוועדת
האתיקה של הכנסת לדון בהרחקתו של חבר הכנסת גטאס מפעילות בכנסת ולהטיל עליו
סנקציות נוספות הקבועות בחוק.

אני מציע כי להחליט שפנייה זו תעשה כקובלנה רשמית של ועדת הכנסת לוועדת
האתיקה. המגמה שוועדת האתיקה תדון בהמלצת ועדת הכנסת – שזה תקדים בפני עצמו
כי בדרך כלל ועדות לא מגישות – ותשעה את חבר הכנסת כך שברגע שיעלה למשט הוא
יהפוך להיות חבר כנסת מושעה ולא פעיל. כמו כן, אני מציע שוועדת הכנסת תשקול
להפעיל את סמכותה לשלילת זכויותיו באם הוא ישתתף במשט. אני מזהיר את חבר
הכנסת גטאס כי יכול ונפעיל את סמכותנו במידה והוא יעלה על המשט.

אני עובר עכשיו לדיון: ראשון הדוברים, חבר הכנסת ילין, אני מבין שאתה צריך
ללכת אז תתחיל אתה, שלוש דקות לרשותך. אחריו – חבר הכנסת טיבי.

חיים ילין:

תודה רבה. כבוד היושב-ראש, אני רוצה להגיד שלמרות שאני בין הח"כים הצעירים
פה אני מאוד גאה במה שאני רואה. אני חושב שהדמוקרטיה בכנסת, שכל ח"כ פה
שווה לשני, שכל אחד יכול להעביר כל חוק שהוא רוצה, כל שאילתה, שאין אפליה
בין אחד לשני וכל דבר נבדק לגופו של עניין ולא של אדם, זה נותן לי המון כוח
והמון גאווה.

אני בא דווקא ממקום הנעורים שלי, גדלתי בדיקטטורה ואני אגלה לכם סוד –
פעמיים הכניסו אותי גם לכלא על כך שהבעתי את דעותי. אני לא סתם אומר את זה
כי אני חושב שאחד הדברים היפים שיש כשאתה מגיע - - -

מסעוד גנאים:

איפה חיית?

חיים ילין:

בארגנטינה, בדיקטטורה הצבאית, למי שלא יודע. עכשיו כולם יודעים.

ג'מאל זחאלקה:

וידלה.

חיים ילין:

אני יודע בדיוק מה התחושה אבל אני יודע גם מה התחושה להיות בן אדם חופשי
בארצו ומה זו הדמוקרטיה. דווקא ההצעה שלי – הרי אנחנו מכירים את המשחק
הפרלמנטרי: זה יגיד ככה, השני יגיד ככה, הקולות יעלו וכולם ילכו מכות פה
ויקבלו את ההחלטות שרוצים אבל העיקר שיכנסו לתקשורת.

היו"ר דוד ביטן:

אם הוא לא ייסע והוא יודיע לנו שהוא לא נוסע אז אנחנו נסגור את הישיבה.

חיים ילין:

לא משנה, לכן אני מציע משהו שהוא אחר.

היו"ר דוד ביטן:

תכף חבר הכנסת טיבי ידבר ויגיד מה בכוונתו של גטאס, כי הוא הצהיר על זה
כבר. הוא הצהיר על זה אבל אם הוא יחזור בו אין לנו בעיה.

חיים ילין:

אני מנסה להביא דעה אחרת – במקום לבוא ולשים את המחסום הזה שבא ואומר: אתה
כזה וכזה, אז אני בא ואומר: להפך, בואו נהיה גאים בדמוקרטיה שלנו, בואו
נפתח אפילו. למה אני אומר את זה? זה שונה, כבוד היושב-ראש, מחלק מהדברים
שאמרת, כמו מימון נסיעה, שזה כמו שאני אמרתי - - -

היו"ר דוד ביטן:

דמוקרטיה רשאית להגן על עצמה.

יואב קיש:

חייבת להגן על עצמה.

איימן עודה:

אתה יושב-ראש הוועדה.

היו"ר דוד ביטן:

אני יכול להעיר הערות פה.

רוברט אילטוב:

מותר לו לדבר גם.

היו"ר דוד ביטן:

מותר לי להעיר, מותר לי כיושב-ראש ועדה.

רוברט אילטוב:

לא רק לחברי הוועדה מותר לדבר, גם ליושב-ראש.

איימן עודה:

מפתיע.

היו"ר דוד ביטן:

חברים, אל תעזרו לי, אני יכול להסתדר.

חיים ילין:

אני אומר, כל נושא המימון, או אם אני נוסע לחו"ל – כמו שאני צריך לתת דין
וחשבון כל אחד צריך לתת דין וחשבון, זה סיפור אחר. לגבי המעשה עצמו, דווקא
אני אומר ללכת הפוך על הפוך: בגלל הגדולה שלנו כמדינה דמוקרטית, להראות
שאנחנו באמת נותנים את האפשרות של ביטוי, בתנאי, בתנאי – ואני אומר את זה
חד-משמעית – בתנאי שאין פסים אלימים ופליליים.

היו"ר דוד ביטן:

אני הקראתי לך מה שוועדת האתיקה קבעה בעניין חברת הכנסת זועבי, שזה לא משנה
אם יש אלימות או אין אלימות, עצם הפעילות הזאת היא בעייתית מבחינת הכנסת.

חיים ילין:

אני חושב שאנחנו צריכים להיות לא סתם אור לגויים אלא לשים את הדמוקרטיה
במזרח התיכון - - -

יואב קיש:

אבל למה לירות לעצמנו ברגל? יש גבול.

חיים ילין:

אני לא אמרתי לירות לעצמנו, יואב.

רוברט אילטוב:

אני עוד לא שמעתי מה הוא רוצה להציע.

חיים ילין:

להפך, אני באתי ואמרתי את מה שהצעתי. אני מציע דווקא את הסגנון האחר, לא את
הסגנון הכוחני, את הסגנון שבא ואומר: אנחנו פותחים, אנחנו יותר גדולים
מכולם, אנחנו נותנים לו את האפשרות הזאת, אין לי שום בעיה עם זה. תקשיבו,
אני התעמתי אתו אתמול, אני חושב שהמעשה הזה הוא מעשה ממש לא נכון, מה שהוא
עושה זה לא טוב, אבל אנחנו בעצם הדמוקרטיה, יכולים להיות יותר גדולים ממנו
וזה מה שאנחנו צריכים להראות. זה מה שאני מציע. נכון, זה לא ברמה של תקנון,
זה ברמה הפילוסופית של רוח הדברים של הדמוקרטיה כפי שאני רואה אותה. תודה
רבה.

היו"ר דוד ביטן:

אני מעביר את השרביט לחבר הכנסת טיבי, אני נותן לו 8 דקות מכיוון שהוא גם
מייצג את העמדה של חבר הכנסת גטאס.

אחמד טיבי:

תודה, אדוני היושב-ראש.

שרון גל:

לא הבנתי? חבר הכנסת גטאס לא פה והוא מקבל את הזמן שלו?

היו"ר דוד ביטן:

כן, אני נותן לו להסביר.

אחמד טיבי:

אני מייצג אותו.

היו"ר דוד ביטן:

נתתי לו, אני חושב שזה בסדר גמור לתת, אין בעיה. גם אתם תקבלו אבל נתתי לו
יותר דקות.

אחמד טיבי:

תודה. אדוני היושב-ראש, אני נמצא בכנסת מאז 1999, מעולם לא היה תקדים כזה
שבו ועדה מתכנסת כדי להמליץ על הגשת קובלנה לוועדת האתיקה נגד חבר כנסת
מכהן. לא היה כדבר הזה, מדובר בחריג שבחריגים, משהו ביזארי גם מבחינה
פרלמנטרית.

אני רוצה לומר לך, אדוני היושב-ראש, לעמיתי חברי הכנסת ולציבור בבית, היו
מקרים הרבה יותר קשים מנסיעה של חבר כנסת והשתתפות במשט לעזה כדי להביע
עמדה פוליטית. היו מקרים פליליים בשנים האחרונות, מאז שאני בכנסת, ומעולם
לא התכנסה ועדה ביוזמתה כדי להגיש בקשה לוועדת האתיקה. מקובל שחברי כנסת –
כל חבר כנסת רשאי להגיש נגד כל חבר כנסת אחר או שר קובלנה לוועדת האתיקה,
לא ועדה שמתכנסת. אני יודעת שסמכותך, אדוני היושב-ראש, לכנס את הוועדה
ולעשות מה שאתה רוצה, אתה קיסר כיושב-ראש ועדה.

היו"ר דוד ביטן:

זה אולי תקדים אבל זה דבר שאפשרי.

אחמד טיבי:

כן, אני מדבר על התקדים. אפשרי – לא כל מה שאפשרי צריך לעשות.

אני דווקא מבקש מחברי, גם בדיון הזה, גם בדיון סביב עצם הנסיעה, להיות
רגועים, לנהל דיון שקט ולא מהתלהם, כי מאז אתמול רמת ההתלהמות היא חסרת
תקדים – היא לא חסרת תקדים, היא גבוהה, חסרת תקדים בקדנציה הזאת.

בואו נראה במה מדובר: מדובר בחבר כנסת שיש לו עמדה פוליטית שונה מעמדת רוב
חברי הכנסת בקואליציה, שונה מהקונצנזוס, לעתים היא נגדו, והוא משתתף במשט
ימי שהכותרת שלו היא פוליטית נגד המצור. עמדת הרשימה המשותפת תמיד היתה נגד
המצור, ולכן לא רק שאין חריגה מעמדת הרשימה שאותה הוא מייצג, אלא זה עולה
בקנה אחד עם עמדת הרשימה שהוא מייצג. זה אחד.

שניים, האם יש נשק על הספינה? כי מאתמול אני שומע שמדובר במשט טרור. לא רק
שאין נשק, יש תרופות, תרופות, על הספינה. חלק מהאנשים, אדוני היושב-ראש,
שתקפו את חבר הכנסת ד"ר באסל גטאס, עשו את זה גם כדי לתפוס כותרת, חלק כינו
אותו "טרוריסט", חלק דרשו לסלק אותו מהכנסת, להסיר את חסינותו וכל הקשת
המקובלת ביחס לחבר כנסת ערבי שלא רוקד על פי חלילם של הרוב.

אני רוצה לומר לכם שמבדיקה קטנה של השמות של מי שנמצאים או יימצאו על
הספינה – הממוצע שלהם הוא הרבה יותר גבוה מהממוצע של חברי הכנסת, הרבה יותר
גבוה. מדובר בחבורה מאוד מכובדת, בעלת שם בינלאומי מכול העולם ואני חושב
שהם אנשים ראויים בכל קנה מידה.

לכן, אני מבקש להתחשב גם באקט הפוליטי עצמו כאקט אופוזיציוני למה שאתם
חושבים, כאקט מצפוני למה שעושה את הדבר הזה ושאומר מלכתחילה שמדובר באקט לא
אלים, לא אלים, ושמבקש לא להשתמש באלימות נגדם ונגד עולי הספינה. הרי מתי
תהיה אלימות? אם מישהו יתקוף את הספינה, אחרת לא תהיה אלימות.

רוברט אילטוב:

אלימות תהיה אם הספינה תנסה לעבור את המצור, לכן מי שעושה את הצעד הראשון
זאת הספינה. לכן לבוא ולהגיד את הדברים בצורה הפוכה זה לא נכון.

היו"ר דוד ביטן:

אני מבקש לא להפריע, תנו לו לדבר.

אחמד טיבי:

תודה רבה על ההערה.

רוברט אילטוב:

מותר להעיר הערות, כבוד היושב-ראש.

היו"ר דוד ביטן:

אפשר, אני לא אומר שלא, אבל נתחשב בו.

ינון מגל:

אחמד, ברשותך, רק מילה – אבל זה נוגד את החוק.

אחמד טיבי:

א', זה לא נוגד את החוק כי כבר היתה חברת כנסת, חנין זועבי, שהשתתפה במשהו
דומה והיועץ המשפטי לממשלה וערכאות משפטיות קבעו שאתה טועה, שזו לא עבירה
על החוק.

שרון גל:

בינתיים, בינתיים.

אחמד טיבי:

היו ערכאות משפטיות והיתה חוות דעת של היועץ המשפטי כך שהטענה שזה לא חוקי
– אין לה על מה להתבסס. לא רק שאין לה על מה להתבסס, היא עובדתית לא נכונה,
האקט הוא חוקי. אתם מסוגלים לחוקק חוק שחבר כנסת יכול להיבחר לכנסת בתנאי
שלא ישתתף בשום משט לעזה, זה אפשרי. זה אפשרי.

שרון גל:

אנחנו עושים את זה ביום ראשון, אגב.

אחמד טיבי:

אני בטוח. מי אמר את זה?

שרון גל:

אני.

אחמד טיבי:

מי כמוך אדם יצירתי בדברים האלה.

שרון גל:

תודה.

אחמד טיבי:

לכן, מה יכול לצאת מכם? תסתכלו על מה אתם חושבים, על מה חושבים אנשים
בספינה, אנשים שעזבו את כל - - -

יואב קיש:

אתה מתעלם מזה שגם המליצו שהיא לא תהיה מועמדת לחברת כנסת.

אחמד טיבי:

מי המליץ?

יואב קיש:

ועדת האתיקה והיתה המלצה של הכנסת.

אחמד טיבי:

לא היתה המלצה של הכנסת.

היו"ר דוד ביטן:

של ועדת הבחירות, לא של ועדת הכנסת.

יואב קיש:

ועדת הבחירות, ועדת הבחירות המליצה - - -

אחמד טיבי:

ועדת הבחירות מורכבת מאנשים כמוך, הם פוליטיקאים הכוונה.

יואב קיש:

בסדר, ועדת הבחירות זה בדיוק כמו הבית הזה.

מסעוד גנאים:

וזה לא התקבל.

יואב קיש:

כי זה נפל בבג"ץ אבל - - -

היו"ר דוד ביטן:

בואו ניתן לו לסיים. היועץ וינשטיין, אם הוא היה מגיש כתב אישום אז לא היה
משתתף אף אחד בנסיעה, אבל לא משנה, לא נפתח את זה.

אחמד טיבי:

טוב שהערת את זה, חבר הכנסת קיש, כי אם זה תלוי בוועדת הכנסת – וההכרעות
מתקבלות שם על פי רוב, רוב דמוקרטי בהצבעות – לא היו כאן חברי כנסת ערביים,
בוועדת הכנסת המרכזית. אם זה תלוי בה, לא היינו יושבים פה היום.

יואב קיש:

פה אתה ממש לא מבין את הדמוקרטיה הישראלית, אחמד טיבי.

היו"ר דוד ביטן:

לא להפריע, יואב קיש, לא להפריע. בבקשה, מספיק. נתתי לך להעיר הערה, תן לו
לסיים.

אחמד טיבי:

תודה רבה. ולכן אני תוהה מה אתם חושבים שמותר לחבר כנסת לעשות כדי להביע את
עמדתו חוץ מלנאום בכנסת? יש דברים שפוליטיקאי, נבחר ציבור, חייב לעשות מחוץ
לפרלמנט, פעילות ציבורית, פעילות של מחאה במקביל להיותו חבר כנסת. אל תגידו
לי: אתה חבר הכנסת – תגיש הצעות לסדר היום, אתה חבר כנסת – תחוקק חוקים. זה
חשוב אבל לא זאת מהות החברות בכנסת או להיות נבחר ציבור.

חוץ מזה, כמה מכם – לא כל אחד באופן אישי – כל פעם כשאנחנו עולים במליאה
ואומרים משהו שלא מוצא חן בעיניכם, אומרים לנו "לך לעזה"? אז באסל הלך
לעזה, מה אתם רוצים? עד שמישהו עושה את זה. הבעיה שלכם שהוא חוזר.

יואב קיש:

הוא שט, הוא לא הולך.

אחמד טיבי:

הבעיה שלכם שהוא חוזר.

יואב קיש:

הוא שט.

אחמד טיבי:

שט. אתם רוצים שהוא ייסע בלי לחזור.

רוברט אילטוב:

אחמד טיבי, אתה מתכוון שהוא יישאר שם? אז אנחנו נסיר את הכול.

אחמד טיבי:

אתה רוצה שהוא יישאר שם. אתם הרי חוקקתם חוק העלאת אחוז חסימה כדי לא לראות
אותו, אותי, אותם ואת כל חברי הכנסת הערביים, התמזל מזלנו והציבור חשב
אחרת. אתם עומדים על – כמה חברי כנסת אתם היום? אנחנו 13, כמה אתם? 6.

רוברט אילטוב:

על מי? אתה מדבר עלינו?

יואב קיש:

67 במחנה הציוני.

אחמד טיבי:

ולכן, אדוני היושב-ראש, יש כאן פגיעה בזכות יסוד של חבר כנסת להביע את
עמדתו על פי חוק, לא בניגוד לחוק, על פי מצפונו, במסגרת החסינות שמוקנית לו
כחבר כנסת, כי חסינות היא לא על תנאי של שייכות לאומית. חבר כנסת מהימין,
מתנחל שתוקף חיילים, תוקף חיילים, לא זימנתם כאן ישיבה – ובשבילכם לתקוף
חיילים זה דבר נורא, כי תארו לעצמכם שחבר כנסת ערבי תוקף חיילים, מה הייתם
עושים?

היו"ר דוד ביטן:

חבר הכנסת טיבי, עבר זמן.

אחמד טיבי:

אני אתכנס לסיום.

היו"ר דוד ביטן:

קח עוד דקה.

אחמד טיבי:

תודה רבה. ולכן, אדוני היושב-ראש, אני חושב שהישיבה הזאת היא ישיבה מיותרת.
אני חושב שיכול להיות שהמשט הזה כולו ייצא מתחילתו ועד סופו ולא יהיה כלום.
לא יהיה כלום. תהיה הצהרה פוליטית. אולי הוא יכנס, אולי לא ירשו לו להיכנס,
לא חייבים להניח שתהיה אלימות. נוסעי הספינה כולם הם אנשים בעלי פרופיל
ציבורי גבוה, הם לא אנשים אלימים, חלקם רופאים, חלקם אקדמאיים, חלקם אנשי
מדע, חלקם בעלי - - -

רוברט אילטוב:

הם רק חותרים לאלימות.

אחמד טיבי:

ממש לא, ממש לא, אף אחד לא חותר לאלימות.

רוברט אילטוב:

הם בדרך לעזה, הם חותרים לשם.

היו"ר דוד ביטן:

חברים.

מסעוד גנאים:

אגב, יצא המשט? עדיין לא, נכון?

אחמד טיבי:

עדיין לא. אדוני היושב-ראש, בעקבות המילה "עזה", תשמע, חבר הכנסת באסל גטאס
לא מנהל משא ומתן עם חמאס ברגע זה, הוא לא יצר קשר עם חמאס כדי לעלות
לספינה – ממשלת ישראל מנהלת משא ומתן עם חמאס. היא ניהלה משא ומתן עם חמאס
באמצע המלחמה על עזה, אחרי המלחמה על עזה ובעצם הימים האלה, כדי למלא אחרי
ההתחייבויות שלה אחרי המלחמה להקים נמל ימי והיא לא מקימה, להקים נמל תעופה
והיא לא מקימה, מנהלת משא ומתן. ממשלת ישראל ניהלה משא ומתן עם עזה על
עתידו וגורלו של חייל אחד – וחיים של כל בן אדם הם חשובים – מותר לפעול
ציבורית למען חיים של עם שלם? של מאות אלפים? של מיליונים? גם של ישראלים,
אגב, פלסטינים וישראלים כאחד.

היו"ר דוד ביטן:

חבר הכנסת טיבי, 10 דקות כבר אתה מדבר.

אחמד טיבי:

זאת החובה המוסרית של כולנו. אני מבקש מהכנסת להתאפק וממך, אדוני
היושב-ראש, לחזור בך מהכוונה מלהגיש קובלנה.

היו"ר דוד ביטן:

קודם כל, זו תהיה החלטת הוועדה, אני ממליץ לוועדה. אני מפנה אותך לכך
שוועדת האתיקה החליטה בעבר שעצם השיט עצמו מהווה בעיה מבחינת הכנסת, עצם
הנסיעה לעזה. דרך אגב, זו עבירה על החוק, זה שהיועץ המשפטי השתמש בסמכותו
לא להגיש כתב אישום זה עניין אחר אבל זו עבירה על החוק.

אחמד טיבי:

למה לא הסתפקת בהגשת קובלנה אישית שלך, שלך כחבר כנסת?

היו"ר דוד ביטן:

חבר הכנסת שרון גל, בבקשה, 3 דקות.

שרון גל:

אדוני היושב-ראש, תודה רבה, אני מברך אותך על כינוס הוועדה. שמענו עכשיו
נאום בן 10 דקות של חבר הכנסת אחמד טיבי, לכאורה הוא אומר דברים שאפשר לומר
שיש בהם אולי מידה של היגיון, זה טיפה מעורר מחשבה, אבל אז אתה מסתכל על
המציאות ואתה מבין שיש פה אדם שהוא – באמת אפשר לתת לך הרבה מחמאות, אמרת
שאני יצירתי, אתה גם מאוד ורבלי, יש לפעמים עומק בדברים ואפשר להקשיב, אבל,
בסוף, הדברים שנאמרים בעברית כאן באמת מסתירים קיצוניות בלתי נסבלת של
דברים למשל שנכתבים בערבית בפייסבוק שלך. לפני שבוע איחלת תנחומים למשפחה
של מחבל רוצח באחד היישובים בואדי ערה, שרצח חייל, עשית זאת. זה בערבית רק
לאנשים שעוקבים אחריך. בעברית אתה נשמע מאוד מתון, מנהל פה את הבית: למה
העברת ככה ולמה לא ככה.

חבר הכנסת זחאלקה מאיים פה בשפיכות דמים לפני כמה ימים – אגב, בעברית – וזה
בשם הדמוקרטיה. זה בסדר, זה דמוקרטי, מותר להגיד פה הכול. חבר הכנסת איימן
עודה, שהבטיח דו קיום, שיפעל למען התושבים בטייבה, בטירה, בכפר קסאם ובכפר
כנא – הדבר הראשון שהוא עושה בתור חבר כנסת ויושב-ראש הרשימה הערבית
המשותפת, הוא הולך לבקר את מרואן ברגותי והוא אומר לו: אנחנו יחד נצעד
ברחובות ירושלים ואני מאמין בכל מה שאתה אומר ועושה.

ג'מאל זחאלקה:

אינשאללה.

שרון גל:

והוא אומר "אינשאללה".

חנין זועבי:

אינשאללה.

שרון גל:

הוא רוצה עכשיו שנגיב – אל תגיבו, אסור לנו להיגרר לפרובוקציות האלה.

חברים, אנחנו הגענו לרגע של שבר גדול. הגענו לרגע שאנחנו מכילים הכול.
אנחנו חייבים לעבור מהגנה להתקפה, והגנה להתקפה בדמוקרטיה שמגנה על עצמה זה
לחוקק חוקים. אני מודה שבאתי לבית הזה משתי סיבות: הראשונה, ראיון שזעזע
אותי ברדיו עם חנין זועבי, שאמרה לי בשידור ברדיו תל-אביב: החוטפים של
הנערים אינם טרוריסטים, הם לא רוצחים, וכמה חודשים קודם עלתה על משט
ה"מרמרה". להגיד שלא היתה נשק ותחמושת על המשט – אני מזמין כל אחד מהצופים
פה והצופים בחוץ לפתוח את יוטיוב ולראות מה היה על ה"מרמרה". אי אפשר שלא
לראות את זה.

איציק שמולי:

זה נכון, פשוט נכון.

שרון גל:

פשוט אי אפשר שלא לראות את זה. תראו, אנחנו יכולים להמשיך לשבת פה לנהל
דיון – אני אגיד ככה, עוד מעט חבר הכנסת זחאלקה יגיד אחרת, חבר הכנסת ינון
מגל יכול לתמוך במה שאני אומר ולהוסיף מדבריו וכל אחד יגיד את דעתו – לסגור
את הבסטה וללכת חזרה לעבודה ולפגוש עוד 3 חודשים עוד איזה גיבור גדול על
המשט וככה זה ימשך. אז לא. אנחנו כאן מחוקקים ואנחנו נשנה את המציאות.

הגשתי את חוק זועבי, זה הדבר הראשון שעשיתי בכנסת. החוק אומר דבר מאוד
פשוט. הוא יעלה לוועדת שרים ביום ראשון. אדוני, הנה הפתרון, הוא אומר:
במקום שהתביעה תצטרך להוכיח שחנין זועבי לא ידעה שיש נשק ותחמושת במשט
השלום שיצא, ה"מרמרה", עכשיו היא תצטרך להוכיח שלא היה נשק ותחמושת. הופכים
את הסיפור. הרי אנחנו מדברים ומדברים, יש פה יום אסל יום באסל ועכשיו זה
יום באסל, אז בואו נפתור את זה. אז עכשיו חבר הכנסת באסל גטאס יצטרך להוכיח
כשהוא יירד מהספינה ויהיה קצת יבש, יצטרך להוכיח שהוא לא ידע, אם המשט הזה
יתדרדר.

היו"ר דוד ביטן:

טוב.

שרון גל:

משפט אחרון, אדוני היושב-ראש. תדעו לכם שאם נעשה תרגיל – הרי בתחבולות תעשה
לך מלחמה – אם נעשה תרגיל וספינות חיל הים שיגיעו לאמצע המים הטריטוריאליים
שם ויפגשו את הספינות, יחליטו בהחלטה של רגע אחד לשנות את האסטרטגיה
ולהגיד: בואו ניתן למשט הזה לעבור – באסל גטאס הראשון שקופץ על הסטיל שלנו
כדי לא להגיע לעזה, הראשון. אני אומר לכם, הראשון. אז אולי כדאי להפתיע.
הגיבורים הגדולים שכל היום מדברים על עזה, יושבים פה במזגן עם 40,000 שקל
משכורת, לא כולל ראשות ועדה, ויש להם ועדה או שתיים, ורכב צמוד - - -

היו"ר דוד ביטן:

שרון.

שרון גל:

אני מסיים, הוא יקבל 10 דקות, תן לי עוד דקה.

היו"ר דוד ביטן:

הוא קיבל מסיבה מוצדקת.

שרון גל:

ושני עוזרים, ו-facilities, ומזנון בשרי, ומזנון חלבי, וביום שני יום שיש
בו טופו וכל מיני דברים כאלה, והם מעלים תמונות לפייסבוק - - -

היו"ר דוד ביטן:

חבר הכנסת גל.

שרון גל:

אדוני היושב-ראש, אני מסיים. הם מעלים תמונות לפייסבוק על משפחה שיושבת
ברמדאן – אגב, תמונה כואבת ועצובה, אני לא צוחק, כל בן אנוש שרואה תמונה
כזאת של משפחה שיושבת בעזה ברמדאן ואוכלת בחוץ כשהבית הרוס, זו תמונה קשה.
רק מה שלא מספרים לכם – שהמשפחה הזאת הסכימה שהחמאס יאחסן אמצעי לחימה בזמן
"צוק איתן" כדי שיירו משם על הילדים שלנו.

לכן אני מסיים ואומר, חברים, אין פה אופוזיציה-קואליציה. לא באנו רק לדבר –
באנו לעשות. אני קורא לכולכם לתמוך בחוק זועבי ואנחנו נשנה את המציאות ולא
נצטרך לכנס עוד דיון כזה עוד שלושה חודשים בגלל איזה גיבור אחר. תודה.

היו"ר דוד ביטן:

חבר הכנסת יואב קיש, ולאחר מכן חבר הכנסת זחאלקה. שלוש דקות ולא להוסיף כי
לא נסיים אף פעם בשיטה הזו.

יואב קיש:

ראשית, אני באמת רוצה לברך את יושב-ראש הוועדה על החלטה, שאכן, חבר הכנסת
טיבי, היא תקדימית, אבל ראויה מעין כמוה. נכון מאוד שהוועדה כוועדה תעביר
מסר מאוד ברור שילווה את ועדת האתיקה בהחלטתה בעקבות כך.

אני רוצה להתייחס לעוד מילה בדבריך, לנושא תקיפת חיילים. תקיפת חיילים לא
לגיטימית, לא משנה משמאל, מימין, מאחור, מקדימה, מאיפה שאתה רוצה, לא
לגיטימית והיא תטופל. אז לגבי זה, תסלח לי, זה המסר.

בדמוקרטיה יש גבולות ודמוקרטיה צריכה לשמור על עצמה, ואם לא שמתם לב –
אנחנו הפרלמנט הישראלי, לא הפרלמנט הפלסטיני. האינטרס הוא של מדינת ישראל
ואתם צריכים לייצג את אזרחי ישראל ולא את הפלסטינים. חבל שאתם התבלבלתם
בעניין הזה. יותר ויותר מקבלים פה הרגשה שהרשימה שלכם, במקום להיות רשימת
ערביי ישראל, זו רשימה פלסטינית שמייצגת את אבו מאזן, את החמאס גם לפעמים.

רוברט אילטוב:

את ברגותי, לא את אבו מאזן.

יואב קיש:

ברגותי, נכון, יש שם גם קצת אופוזיציה-קואליציה.

רוברט אילטוב:

הרי הם אומרים: אינשאללה שברגותי יסתובב ברחובות ירושלים, אנחנו רוצים
לראות את זה.

יואב קיש:

אני הייתי רוצה לשאול אתכם שאלה, והנה, חברי הכנסת הערביים, אתם מדברים
אחרי: למה אנחנו לא שומעים על משט לסוריה עם כל הטבח שקורה שם? מה לגבי
הדרוזים, זה לא מפריע לכם שגם שם יש חשש לטבח והיחידה שעוד נלחמת - - -

מסעוד גנאים:

אתה כנראה לא קורא, לא קורא את ההודעות שלנו ולא יודע מה אנחנו אומרים.

יואב קיש:

ההודעות שאתם רוצים הן בעברית וההודעות שאתם לא רוצים הן בערבית.

מסעוד גנאים:

אתה לא יודע, תכף אני אגיד לך.

יואב קיש:

בסדר. אז אני חושב שאתם תתמודדו עם האמת בפנים: להיות פלסטיני תחת שלטון
מדינת ישראל זה המקום הכי טוב לפלסטיני, יותר טוב מכול מקום אחר פה בעולם.

אורן אסף חזן:

מה זה "פלסטיני"? מה אתה מכניס להם שטויות לראש?

יואב קיש:

הם מייצגים את הפלסטינים. אני רוצה להבהיר לכם דבר אחד מאוד פשוט: יש חוק
במדינת ישראל. אתם צריכים לייצג את ערביי ישראל. במהלכים שלכם ובמהלכים של
חברת הכנסת זועבי אתם פוגעים בערביי ישראל, אתם נלחמים למען פלסטינים כשזה
לא הפרלמנט שלהם. אנחנו נעשה כל מה שצריך בשביל לעצור אתכם. תודה רבה.

היו"ר דוד ביטן:

תודה. חבר הכנסת זחאלקה, 4 דקות, בגלל שאחרים חרגו אני אתן לך עוד דקה.

יואב קיש:

אני לא חרגתי אז גם אני רוצה עוד דקה.

היו"ר דוד ביטן:

אתה לא, אבל שרון.

יואב קיש:

אז אחרי זה יש לי עוד דקה.

היו"ר דוד ביטן:

טוב, שלא יהיה איפה ואיפה.

ג'מאל זחאלקה:

כבוד היושב-ראש, חברי ועדה יקרים, האמת היא שיש הרבה צביעות בכל העליהום
בימים האחרונים. יש לפחות שלושה חברי כנסת שביקשו קיזוז עם חבר הכנסת גטאס,
ומן הסתם הם חברי כנסת מן הקואליציה כי האופוזיציה לא מבקשת קיזוז, נכון?

היו"ר דוד ביטן:

אז אל תתנו להם, מה הבעיה?

ג'מאל זחאלקה:

שלושה חברי כנסת ביקושו קיזוז.

רוברט אילטוב:

אנחנו אמרנו שזו לא קואליציה לאומית, ישראל ביתנו טענה שזו לא קואליציה
לאומית.

ענת ברקו:

זה שאתם לא בקואליציה זו בעיה שלכם אבל היא לאומית מאוד.

רוברט אילטוב:

אז הוא אומר שצריך מבאסל גטאס לבקש קיזוז.

היו"ר דוד ביטן:

למה הוא צריך קיזוז?

מסעוד גנאים:

יש לי שאלה – מי התקזז עם באסל?

היו"ר דוד ביטן:

הוא לא יבוא, הוא גם כך לא נמצא, אז למה צריך קיזוז? אין חובת קיזוז.

ג'מאל זחאלקה:

אתה חדש בכנסת, הם רוצים שהקיזוז ירשם על שמם.

ענת ברקו:

אולי עוד מישהו רוצה לטייל ביוון.

ג'מאל זחאלקה:

כלומר, כל אחד צריך מישהו שהוא מקביל שלו ולא מקביל של מישהו אחר. בין אלה
שביקשו יש גם סגני שרים. זה אחד.

שניים, יש מה שנקרא כללי משחק, כאן אתם באים לשבור כללי משחק. אתה רוצה
להגיש תלונה – תגיש תלונה, למה שהוועדה תתכנס ותגיש תלונה? זה לא קשור
להגשת תלונה, זה קשור לשידור החי בטלוויזיה ובתקשורת. רק זמן תקשורת. יש
אנשים שחושבים שלבנות קריירה פוליטית על חשבון הסתה נגד ערבים, נגד חברי
כנסת ערבים, עם קריצה למכנה הנמוך ביותר, לרגשות אפלים - - -

אורן אסף חזן:

יש לפחות 13 חברי כנסת שחושבים שלבנות קריירה פוליטית זה על חשבון הסתה נגד
מדינת ישראל.

היו"ר דוד ביטן:

בוא נגיד שחבר הכנסת גטאס מונע גם משיקולים פוליטיים של תקשורת ושידור חי.

רוברט אילטוב:

שהעדשה תראה אותו.

היו"ר דוד ביטן:

בוודאי, גם הוא עושה את זה משיקולים פוליטיים ורוצה תקשורת.

רוברט אילטוב:

הוא בטח לא רוצה תקשורת, הוא בא לפה מטעמים אידיאולוגיים.

ג'מאל זחאלקה:

מעולם לא הגישה ועדת בכנסת תלונה נגד חבר כנסת.

יואב קיש:

וטוב שיהיה מסר כזה.

רוברט אילטוב:

תמיד יש פעם ראשונה.

ג'מאל זחאלקה:

אז הפעם הראשונה הזאת היא דווקאית כי הוועדה הזאת לא התכנסה בעניין אורן
חזן למשל. היושב-ראש לא מצא לנכון, לא היה לו האומץ בתוך הליכוד.

היו"ר דוד ביטן:

אני אסביר.

ג'מאל זחאלקה:

למרות שליושב-ראש הכנסת היו החלטות. אז את זה אומרים בעברית – יש לזה
בעברית מילה שאני נאלץ להגיד אותה – זו צביעות. יש כאן צביעות שדורשים
קיזוז, יש צביעות שמתעלמים מאורן חזן ונטפלים לבאסל גטאס, יש ניסיון
אופורטוניסטי לזכות בפופולריות על-ידי התקשורת, זה כל הדיון הזה.

עכשיו לגופו של עניין, כבוד היושב-ראש, בעזה יש מצב אנושי קטסטרופלי, אין
על כך שום ויכוח, אף אחד לא אומר שלא. המצב בשנים האחרונות מחמיר, במיוחד
לאחר המלחמה הפושעת נגד עזה: הריסת 17,000 בתים, הרג 2,200 אנשים בעזה - -
-

יואב קיש:

צדיקים, צדיקים הם היו, לא עשו כלום למדינת ישראל.

ענת ברקו:

אתה מגנה את ירדן? ערביי אזרחי ישראל - - -

היו"ר דוד ביטן:

חברים, לא להפריע לו.

אורן אסף חזן:

תשטוף את הידיים לפני שאתה פותח פה את הפה.

רוברט אילטוב:

אזרחי ישראל לא מעניינים אותי, אתה לא הבנת? הוא בכלל לא יודע מה - - -

היו"ר דוד ביטן:

אני מבקש לא להפריע.

אורן אסף חזן:

הוא לא מכיר, הוא מבולבל. נראה לי שהוא מבולבל בגלל הצום.

היו"ר דוד ביטן:

חברי הכנסת, דיברנו שנעשה דיון תרבותי בלי ויכוחים. כן, בבקשה.

ג'מאל זחאלקה:

מטרת המשט - - -

אורן אסף חזן:

קשה להם להיות תרבותיים.

אחמד טיבי:

אנחנו מדברים בצורה תרבותית, נא לאפשר לו.

ג'מאל זחאלקה:

רבותיי, אני מבקש לאפשר לנו דיון ענייני ולעלות את טענותינו, אחרת כל החלטה
שתתקבל בוועדה תהיה נגועה - - -

מכלוף מיקי זוהר:

אתם לא חושבים שזה לגיטימי לגנות ירי נגד ישראל? זה לגיטימי, זו בקשה
לגיטימית.

אחמד טיבי:

אנחנו נגד, מה קרה? זה סוד?

מכלוף מיקי זוהר:

אז תגיד את זה.

אחמד טיבי:

אמרנו את זה 20 פעם.

מכלוף מיקי זוהר:

יופי, הנה.

אחמד טיבי:

אנחנו מתנגדים לפגיעה באזרחים, גם של ישראליים, גם פלסטיניים, אבל אין
סימטריה בין כובש לנכבש.

מכלוף מיקי זוהר:

מה זה קשור? מי כובש?

ג'מאל זחאלקה:

כל צעקה שתהיה בישיבה הזאת, כל האווירה הזאת תעזור לנו בבית המשפט.

יואב קיש:

בעזה אתה לא כובש, אם התבלבלת.

אורן אסף חזן:

אתה בטח שמח שהיו נהרגים - - -

קריאות:

- - -

רוברט אילטוב:

למה שלא נגן עליהם, מה קרה?

ג'מאל זחאלקה:

אתם עוזרים לנו בצעקות שלכם.

היו"ר דוד ביטן:

חברי הכנסת, תנו לו לסיים, יש לכם זכות דיבור.

ג'מאל זחאלקה:

יש אוירה מתלהמת, אי אפשר לנהל דיון, כבוד היושב-ראש, עם כל הצעקות האלה.

היו"ר דוד ביטן:

למה? אני חושב שהדיון בסדר גמור.

ג'מאל זחאלקה:

תנו לגמור להציג טענה.

היו"ר דוד ביטן:

רבותי, לא להפריע. עוד דקה.

ג'מאל זחאלקה:

לא, אני צריך לטעון את כל הטענות שלי.

היו"ר דוד ביטן:

לא, יש לך עוד דקה, זה הזמן.

קריאות:

- - -

מכלוף מיקי זוהר:

אני חייב לציין בפניך, אדוני היושב-ראש, שנעשה ניסיון כזה בוועדת פנים
להפסיק את הוועדה עם אותן פעולות של חבר הכנסת – אל תיפול למה שטמנו לך.

היו"ר דוד ביטן:

חבר הכנסת, יש לך עוד דקה בלבד.

ג'מאל זחאלקה:

אני מבקש שיירשם בפרוטוקול שהיושב-ראש אמר שהוא לא נותן לי להמשיך את דברי
עד סופם.

היו"ר דוד ביטן:

זה לא שאני לא נותן, יש זמנים.

רוברט אילטוב:

בסדר, יש פרוטוקול, תמשיך.

ג'מאל זחאלקה:

וגם שחברי כנסת קוטעים את דברי ולא נותנים לי להמשיך לדבר ולעלות את הטענה
שלי נגד ההחלטה הזאת.

רוברט אילטוב:

לא ניפול לפח שהפלת אותנו בוועדת הפנים.

ג'מאל זחאלקה:

כי ההחלטה הזאת תתקבל באווירה מתלהמת ולא באווירה של דיון ענייני.

אורן אסף חזן:

אתה מאיים? גם אתה מאיים? זה שגור אצלכם האיומים.

ג'מאל זחאלקה:

אתם לא מאפשרים דיון ענייני. לא מתאפשר כאן דיון ענייני. לא מתאפשר דיון
ענייני – זה לא יתקבל בבג"ץ, אני אומר לכם מעכשיו.

היו"ר דוד ביטן:

בינתיים חצי מחברי הסיעה שלך ביקשו לדבר וכולם ידברו, למה אין דיון ענייני?

ג'מאל זחאלקה:

לא, אני ג'מאל זחאלקה, אני אדבר בשמי.

היו"ר דוד ביטן:

אבל נתתי לך 4 דקות.

ג'מאל זחאלקה:

כל אחד מדבר בשמו, הם יעלו טענות אחרות, יש לי טענות שהן אחרות.

היו"ר דוד ביטן:

אוקיי, סיימת?

ג'מאל זחאלקה:

לא, אתה לא נותן לדבר.

היו"ר דוד ביטן:

סיימת? בבקשה.

אחמד טיבי:

כבוד היושב-ראש, תן לו עוד דקה.

היו"ר דוד ביטן:

נתתי לו עוד דקה.

אחמד טיבי:

תן לו עוד דקה כי הפריעו לו.

היו"ר דוד ביטן:

עוד דקה, כי אני מכבד את חבר הכנסת טיבי, עוד דקה.

ג'מאל זחאלקה:

הלכתי להצהרה הרשמית של האחראיים על המשט והם אומרים במפורש: המשט הוא
פוליטי-הומניטרי, על הספינות יש תרופות, המטרה - - -

אורן אסף חזן:

בסוריה זקוקים לתרופות.

היו"ר דוד ביטן:

לא להפריע ביקשתי.

ג'מאל זחאלקה:

המטרה היא ללחוץ על הקהילה הבינלאומית, ככה הם אומרים. אנחנו לא מאמינים
שהלחץ שלנו על ישראל יביא לאיזושהי תוצאה, אבל ללחוץ על הקהילה הבינלאומית
כדי שתעשה מעשה להסיר את המצור מעל עזה, לאפשר לאנשי עזה לצאת ולהיכנס,
לאפשר נמל בעזה, לאפשר גישה בין הגדה לרצועה, לאפשר לסטודנטים ללכת
לאוניברסיטאות, לחולים להגיע לבתי חולים, לאפשר הכנסה של תרופות וסחורות,
לאפשר בניה מחדש של עזה – כל הדברים האלה הן מטרות ראויות, הן מטרות
צודקות, הן מטרות שכל אדם סביר, כל אדם שפוי, יתמוך בהן. מי שלא יתמוך בהן
– תהיה לו עמדה לא מוסרית. זה משט מוסרי בה' הידיעה, פר הגדרה, בהגדרתו. זה
משט של שלום, משט לא אלים, ככה הם מגדירים. את כל הדברים האלה אני מצטט.

נאוה בוקר:

ממש.

ג'מאל זחאלקה:

אני קורא לכם – זה בערבית – אני קורא לכם לקרוא את זה באנגלית או בערבית
ולראות שהמשט הזה הוא משט הומניטרי-פוליטי, פעולה לגיטימית, על פי חוק. לא
נעברת שום עבירה כאן, ולכן כל הדיון הזה הוא דיון מיותר ואין לו מקום.

היו"ר דוד ביטן:

תודה.

ג'מאל זחאלקה:

אדוני היושב-ראש, טענה אחרונה שלי, אני מבקש להשמיע אותה.

היו"ר דוד ביטן:

אוקיי.

ג'מאל זחאלקה:

מעולם, מאז שאני בכנסת, אני חושב גם בכנסות לפני, לא ננקטה ענישה לפני
שהדבר נעשה. אומרים פה: אם תעלה – תוענש. עוד לא קרה כדבר הזה. עוד לא היה.
עוד לא היה כדבר הזה שאתה אומר: אם אתה תעלה אתה תוענש. מתי יש לך ענישה
אוטומטית? אי אפשר לעשות את זה.

היו"ר דוד ביטן:

כי יש כבר החלטה של ועדת האתיקה מהפעם שעברה אז אפשר להסתמך על זה.

ג'מאל זחאלקה:

לא, לא אתה לא יכול להעניש אדם לפני שהוא עובר את העבירה.

היו"ר דוד ביטן:

תודה רבה.

ג'מאל זחאלקה:

אתה מחליט - - -

אורן אסף חזן:

אתה בצום היום, שלא תתעייף, אל תדבר הרבה מידי שלא יהיה לך קשה בצום.

היו"ר דוד ביטן:

נתתי לך עוד שתי דקות, אני מבקש שתסיים.

ג'מאל זחאלקה:

לגבי מה שאמרת, כבוד היושב-ראש, אני חושב שצריך להקפיא את הנושא הזה, עדיין
המשט לא נע. אתה בא ומציע - - -

היו"ר דוד ביטן:

זה מובא לוועדה, מה שהוועדה תחליט.

ג'מאל זחאלקה:

אתה בא ומציע כאן ענישה לפני שנעברה עבירה, אין דבר כזה. עוד לא היה דבר
כזה. זה חסר תקדים.

היו"ר דוד ביטן:

אז פעם ראשונה תמיד זה טוב.

ג'מאל זחאלקה:

זה מראה שהמטרה היא פופוליסטית.

יואב קיש:

תראה איך היושב-ראש לארג' אתך, 10 דקות אתה כבר מדבר.

קריאות:

- - -

ג'מאל זחאלקה:

זה לא מרכז הליכוד ואתה אל תתערב.

אורן אסף חזן:

מי אתה בכלל שתגיד לי לא להתערב?

היו"ר דוד ביטן:

אני מבקש שתסיים, תודה רבה. רבותי, חבר הכנסת ינון מגל, בבקשה.

אחמד טיבי:

אגב, מה שאדוני עושה, מה שג'מאל אמר, שאתה מקיים דיון לפני עצם העבירה
לכאורה, זה מזכיר מעצר מינהלי.

אורן אסף חזן:

הוא עוזר לו, הוא אומר לו: אל תעשה עבירה, הוא מראש אומר לו.

אחמד טיבי:

זה בדיוק מעצר מינהלי, זה הארגומנט העומד מאחורי מעצר מינהלי.

אורן אסף חזן:

הוא נותן לו סולם לרדת מהעץ.

היו"ר דוד ביטן:

חבר הכנסת ינון מגל, יש לך 5 דקות בגלל שהוא האריך.

ינון מגל:

איזה כיף.

היו"ר דוד ביטן:

אני מאזן.

ינון מגל:

חבר כנסת אחמד טיבי, אמרת שאתם מגנים כל פגיעה באזרחים אבל אין סימטריה בין
כובש לנכבש – אתה נכבש בארצך?

אחמד טיבי:

אתה יודע מה העמדות הפוליטיות שלי.

ינון מגל:

אתה נכבש בארצך?

אחמד טיבי:

אני מדבר על הכיבוש של 1967, ישראל - - -

קריאות:

- - -

אורן אסף חזן:

אתה צבוע, אתה צבוע.

מכלוף מיקי זוהר:

אבל מה עם הכיבוש שהיה לפני 3,000 שנה? אחמד, אבל היה לפני 3,000 שנה
כיבוש. לפני 3,000 שנה, אחמד, היה כיבוש שלכם, שאתם כבשתם אותנו פה. זה היה
שלנו לפני 3,500 שנה ואתם כבשתם אותנו.

אורן אסף חזן:

הם לא היו פה.

ינון מגל:

כבוד היושב-ראש, אני לא יכול לדבר.

קריאות:

- - -

היו"ר דוד ביטן:

חבר הכנסת זוהר, למה אתה מפריע לחבר הכנסת מגל?

מכלוף מיקי זוהר:

אתם כבשתם ראשונים אז אל תדבר אתי על כיבוש.

היו"ר דוד ביטן:

חבר הכנסת זוהר, אני לא מבין את זה, לא להפריע לחבר הכנסת מגל.

ינון מגל:

כן, חבר הכנסת טיבי, אני מקשיב, האם הפלסטינים בתוך מדינת ישראל הם כבושים,
נכבשים?

מסעוד גנאים:

מה זה, ראיון או חקירה?

אחמד טיבי:

הסטטוס החוקי - - -

ינון מגל:

עזוב חוקי, אני שואל אותך - - -

אורן אסף חזן:

שאלה אמיתית, שיענה. שאלה לגיטימית, שיענה.

אחמד טיבי:

הסטטוס החוקי ועל פי החוק הבינלאומי והחוק הישראלי אנחנו אזרחים, אבל אנחנו
שייכים לעם, לא נפלנו מהשמיים, אנחנו בני העם הפלסטיני - - -

רוברט אילטוב:

לא היה עם כזה פלסטיני, יש עם ערבי. יש עם ערבי. אם החלטתם שיש עם חדש - -
-

קריאות:

- - -

אורן אסף חזן:

אם כל כך קשה לך פה אני מציע לך לעבור - - -

רוברט אילטוב:

אם אתם לא ערבים, זה בסדר.

היו"ר דוד ביטן:

חברי הכנסת, אני לא רוצה לקרוא לכם לסדר.

ינון מגל:

סליחה, זה על חשבון הזמן שלי, אני רוצה לתת מזמני לחבר הכנסת טיבי.

היו"ר דוד ביטן:

מותר לו, הוא שאל אותו שאלה, הוא עונה לו. אני מקווה שלא שלחת לו את השאלות
מראש רק, כן?

אחמד טיבי:

אגב, גם אני וגם חבר הכנסת זחאלקה ביקשנו כנציגי הרשימה המשותפת שהדיון
יהיה ענייני. אנחנו הצגנו את המקרה באופן ענייני ביותר, שטחנו את הטענות
שלנו, כי אנחנו חושבים שזה יגיע למקום אחר, אנחנו התייחסנו בהתאם.

ינון מגל:

אוקיי, אין תשובה. בסדר, בואו נמשיך.

אחמד טיבי:

אתה יודע מה עמדתי, זה מ-'48, 57' - - -

ינון מגל:

שרון היה אומר "אתם יודעים מה עמדתי" כשהוא היה אומר דברים הפוכים.

אחמד טיבי:

אגב, את שרון אתה מזכיר? הוא ראש הממשלה שדיבר על כיבוש באולם "גליל" ואז
העירה לו מישהו מהכנסת.

ינון מגל:

זה היה בתקופה של החקירות שלו, אני זוכר, כן.

אחמד טיבי:

תמיד יש לכם הסבר.

אורן אסף חזן:

אתה מתבלבל, משהו השתבש אצלך בצום.

ינון מגל:

אני רוצה להגיד כך: קודם כל, כשאתם אומרים שמדובר במשט הומניטרי אני לא
מבין את העניין, נכנסות כל יום מאות ואלפי משאיות עם כל ציוד אפשרי
שהפלסטינים רוצים, כל יום נכנסות מאות ואלפי משאיות. אם זה משט הומניטרי,
מציעה ישראל: תביאו את הסחורה, אנחנו נכניס אותה לרצועת עזה. לא מדובר פה
במשט הומניטרי, מדובר פה בסוג של הפגנה, של מחאה, שעוברת על ההוראות, גם של
חברי כנסת – קיבלנו עכשיו מקצין הכנסת הנחיה שאסור להיכנס לשטחי הרשות
הפלסטינית בלי אישור, נכון? הוא עובר, יש פה עבירה, הוא עושה את זה. זה דבר
ראשון.

עכשיו אני רוצה באמת להמשיך את הדברים שנאמרו פה, והתחושה היא נורא של
צביעות, אם פעם אחת אפשר להגיד בלי קריאות ביניים. אם אתם באמת קשובים
לאחיכם באומה הערבית, איפה המשט לאחים שלכם בסוריה? אני לא מדבר על
הדרוזים, אני מדבר על הסונים, על הסונים בסוריה, על הסונים בעירק – איפה
המשט שלכם? איך אתם עומדים ומסתכלים על עצמכם במראה כשבמדינה היחידה,
הדמוקרטיה היחידה שנותנת לכם חופש ושוויון מלא - - -

אחמד טיבי:

גם ביטוח לאומי.

ינון מגל:

עזוב, אל תתחיל לצעוק. עזוב, אל תתחיל לצעוק, עזוב.

אחמד טיבי:

לא לצעוק.

ינון מגל:

אני לא הפרעתי לך, אחמד.

אחמד טיבי:

שאלת ועניתי לך.

ינון מגל:

שאלתי שאלה ברשותך.

אחמד טיבי:

אז אני מעיר לך הערה.

ינון מגל:

הרי מה האלטרנטיבה, אחמד? אתה יודע, אומרים: בסוף החלומות שלך עוד עלולים
להתגשם. מה אתה באמת רוצה, שחמאס ישלוט בך? מה אתה באמת רוצה, שדאעש ישלוט
בך?

אחמד טיבי:

מישהו הציע הצעה כזו?

ינון מגל:

כן, כן.

אחמד טיבי:

אתה אומר דברים פופוליסטים.

ינון מגל:

לא, אני אגיד לך למה - - -

אחמד טיבי:

אף אחד לא השמיע הצעה כזו.

ינון מגל:

היתה דעה כזאת.

אחמד טיבי:

יש פה חברי כנסת שרוצים לחזק את האלמנט הדמוקרטי - - -

קריאות:

- - -

אורן אסף חזן:

איזו דמוקרטיה? איך לחבל בפעילות הדמוקרטית זה דמוקרטי?

ינון מגל:

די, נו, תנו לדבר. מה שעושה חבר הכנסת באסל גטאס ומה שאתם עושים יומיום
כמעט בכנסת – אתם מותחים את החוטים הדמוקרטיים. אתם מביאים את הדמוקרטיה
למבחן יומיום. אתם לא משחקים משחק הוגן ופייר. אתם לא באים ואומרים: חבר'ה,
אנחנו רוצים פה דמוקרטיה ושוויון ופועלים בעניין הזה. אתם עולים על משט
שהולך לעזה, שמשם יורים טילים על מדינת ישראל, שמשם נחפרות מנהרות למדינת
ישראל. והאלטרנטיבה היא האלטרנטיבה היחידה כי מסביב כיום נופלות כל המדינות
שחתמו בסייקס-פיקו. זה לא הולך, הכול זו אומה ערבית אחת. אתם רוצים שיקראו
לכם עם פלסטיני? בסדר, נקרא לכם עם פלסטיני למרות שאין לו היסטוריה, אבל
בסדר, אני מכבד את זה. אתם רוצים שנקרא לכם עם? נקרא לכם עם. אבל הדבר הזה
אלה פעולות נגד הדמוקרטיה.

אני, לכנסייה "הלחם והדגים", הלכתי והבעתי את מחאתי על המעשה שנעשה שם, על
זה ששרפו שם את הכנסייה, אבל אני לא רואה אותך, ולא אותך, ולא אותך, גברתי,
לא בהר הזיתים ולא כשפוגעים בבתי כנסת. אתם לא משחקים משחק הוגן. אתה אומר:
אם אתם רוצים לשחק משחק הוגן וזה פופוליזם – לא, אתם עושים את הפופוליזם
הזה, אתם לא הוגנים. אל תגיד רק בהצהרה: אנחנו נגד זה. תגיד, למה אני לא
רואה אותך בהר הזיתים? למה כשאני בא לכנסייה הזו אז בסוף עוד תוקפים אותי
שם אנשים? ולא הוצאתי את זה לתקשורת, שתקפו אותי, כדי שלא יגידו שאני
פופוליסט, אבל זאת האמת. בסוף אלה התוצאות של הפעולות שלכם.

ואני רוצה להגיד לכם עוד מילה אחרונה, באסל גטאס הוא חבר כנסת נוצרי, עכשיו
אני פונה אליך באופן ישיר, הוא חבר כנסת נוצרי - - -

ג'מאל זחאלקה:

הוא ערבי פלסטיני קודם כל.

ינון מגל:

הנוצרים יודעים שפה זה המקום היחיד במזרח התיכון שמכבד מיעוטים, כולל את
הנוצרים, שמה שעושים להם בעירק ובסוריה – אנחנו כולנו יודעים מה שהערבים
המוסלמים עושים להם. זה לא יעזור. זאת האמת. זאת האלטרנטיבה שהאומה הערבית
מציעה היום לנוצרים במזרח התיכון – שחיטה. אפילו בבית לחם ובבית ג'אלא,
תספרו כמה נוצרים נשארו שם. אז חבר כנסת נוצרי, כדי להוכיח שהוא יותר לאומן
מלאומן, עושה את הדבר הזה? איפה הבושה שלו?

אורן אסף חזן:

הם עשו הגרלה בסיעה מי יצא למשט.

אחמד טיבי:

ינון, שאלת שאלה.

היו"ר דוד ביטן:

לא, לא.

אחמד טיבי:

ברשותך, להעשיר את הדיון. שאלת למה כאילו אנחנו לא באים בידיים נקיות, אמרת
הר הזיתים – אנחנו, כל חברי הכנסת הערביים, מגנים פגיעה בילדים ישראליים
ואזרחים ישראליים. אני מאתגר אותך ואת כל חברי הכנסת היהודים, תגיד שאתה
מגנה פגיעה והרג של ילדים פלסטינים.

ינון מגל:

אני מגנה אם אין לכך שום סיבה, ברור שאין מגנה.

אחמד טיבי:

נהרגו 1,250 ילדים, תגיד: אני מגנה את הרג 1,250 הילדים ב"צוק איתן".

ינון מגל:

אבל, אחמד, תבדיל בין מה שקורה במלחמה לבין מה שקרה בשועפת עם אבו ח'דיר,
תבדיל. ראית מה קרה כאן עם אבו ח'דיר?

אחמד טיבי:

הרג על-ידי חיילים.

ינון מגל:

כל הרג של בלתי מעורבים נחקר ונבדק. אין שום מטרה, זו טעות - - -

אחמד טיבי:

אתה מגנה את זה?

יואב קיש:

בשום מקום, אף אחד לא מתכוון להרוג בלתי מעורבים, אבל כשהחמאס שם אותם
כמגנים אנושיים אל תתפלא.

אורן אסף חזן:

טיבי, אתה מגנה את הפיגועים האחרונים?

יואב קיש:

הם משתמשים באחים שלך, החמאס שם את הילד לפניו. אני מגנה, בכל מקום שיש
התנהגות כזו אני מגנה אותה.

היו"ר דוד ביטן:

רבותי, הבעיה שלנו זו לא - - -

יואב קיש:

הוא ביקש – אני מגנה את זה. להשתמש במגן אנושי של ילדים ואזרחים – אני מגנה
את זה.

היו"ר דוד ביטן:

חבר הכנסת יואב קיש, אני קורא אותך לסדר בפעם הראשונה.

אורן אסף חזן:

חבר הכנסת טיבי, אתה מגנה את הפיגועים האחרונים?

היו"ר דוד ביטן:

אני רוצה לתת לחברת הכנסת ברקו, שצריכה לחזור לוועדת חוץ וביטחון, שלוש
דקות, ואחרי זה חברת הכנסת חנין זועבי. בבקשה, חברת הכנסת ברקו. אמרנו בלי
קריאות ביניים, למה זה בלתי אפשרי?

יואב קיש:

הוא ביקש שנגנה – גיננו.

אורן אסף חזן:

זה דיון פורה. השאלה אם הוא מגנה את הפיגועים האחרונים.

היו"ר דוד ביטן:

יש הבדל בין מי שקורא קריאות ביניים למי שמדבר.

אורן אסף חזן:

אחמד, זה שתעשה כאילו אתה לא שומע, זה לא אומר שאתה לא שומע.

היו"ר דוד ביטן:

חבר הכנסת חזן.

ענת ברקו:

קודם כל, אני רוצה להביע את מלוא האמפתיה לקורבנות בעזה, הקורבנות של
החמאס, אלא שבחרו בחמאס שנמצא שם. בעזה דה-פקטו יש אמירות אסלאמית היום
ובאמת האזרחים – באמת אני מלאת אמפתיה – משתמשים בהם והם קורבנות. אין ספק
בזה.

אבל אני רוצה לברך על המהפכה הפמיניסטית שחלה היום ברשימה המשותפת כי חברת
הכנסת זועבי פרצה את הדרך לגטאס. אי אפשר להגיד שאין שוויון בחברה הערבית
והנשים לא מובילות כאן. אז אם היה הסיפור של "מרמרה", "מיס מרמרה" פרצה את
הדרך לחבר הכנסת גטאס, התקדמנו. ספינת אהבה בעצם שבאה לפרוץ את הדרך להברחת
אמל"ח, היא לא באה להציע שום סיוע הומניטרי, מדובר בכמה ספינות דייגים
שאולי יביאו כמה "אופטלגין" פגי תוקף, לא יותר מזה, זה ברור.

ראש הממשלה אישר, נכנסות 800 משאיות ביום במעבר כרם שלום. בעצם כל ההבטחות
של כל המדינות התורמות וכל הפיקציה של ממשלת האחדות הפלסטינית פקעה כבועת
סבון.

אחמד טיבי:

למה ישראל התנצלה בפני טורקיה? למה? למה היא התנצלה?

ענת ברקו:

אנחנו יודעים שבסופו של דבר יש הזרמה של ציוד וסחורות לעזה. אני מבינה שחבר
הכנסת גטאס – שאת פירוש השם למדתי בערבית מדוברת, הפירוש הוא "צולל" – יש
הדבקה אידיאולוגית מעזמי בשארה.

אורן אסף חזן:

חבר שלו.

ענת ברקו:

ממש. חברו להם יחדיו עזמי בשארה וגטאס, הוא מתקרב אליו, בסוף גם הוא יגיע
לקטאר, בקצב הזה.

רוברט אילטוב:

יש להם פגישות עבודה.

ענת ברקו:

חבר נוסף שהם חברו לו, שכדאי להגיד אותו גם כן בפורום הזה - - -

שרון גל:

זה באמת כולל אותו? זה נכון?

ענת ברקו:

זה נכון.

אורן אסף חזן:

- - -

ענת ברקו:

אורן, סליחה, אני מבקשת, תנו לי לסיים, אני צריכה לרוץ לוועדה אחרת. חבר
נוסף שחבר לו לחבורה הזו – זה מתחיל כמו בדיחה: יש 5 ספינות דייגים, נזירה,
תוניסאי, ספרדי, שבדי וגטאס, אפשר להמשיך את זה כבדיחה, ככה זה נראה בערך.
אבל, דרור פיילר יושב שם על הספינה, האמן הכושל עם מיצגי הדם שלו, הוא
מתפקד על הספינה. יפה מאוד. מי היה שם לב שיש כזה אמן, אותו אמן שעשה את
בריכת הדם לפני יותר מעשור, לאחר פיגוע ההתאבדות של הנאדי ג'רדאת במסעדת
"מקסים"? אגב, כשהיא הלכה למרכז המסעדה והתפוצצה, במסעדה בבעלות יהודים
וערבים – אמנם נוצרים, ערבים נוצרים, אבל לא נורא – היא לא שאלה מי מוסלמי,
מי יהודי, מי נוצרי, בדיוק כמו שהטילים שנורים מעזה הם לא מסומנים על פי
הדת.

ינון מגל:

לא, לא, יורים אותם על יהודים, את יודעת.

ענת ברקו:

לא, לא.

ינון מגל:

באשקלון גרים יהודים בעיקר, וגם בשדרות.

ענת ברקו:

גם, אבל חיזבאללה גם ירו והם התנצלו - - -

אורן אסף חזן:

היא מתכוונת שמבחינתם לא אכפת להם בכלל - - -

ינון מגל:

אז בטעות.

ענת ברקו:

לא.

יואב קיש:

בעניין הזה לחיזבאללה התפלק פעם.

היו"ר דוד ביטן:

אני מבקש לסיים בבקשה, אמנם את אומרת דברים מאלפים אבל נא לסיים.

ענת ברקו:

חיזבאללה בגלל זה קיבלו נ"צ מעזמי בשארה, זה מה שקרה, הם קיבלו נ"צ מעזמי
בשארה. זאת אומרת שמה שאנחנו רואים כאן בכל המשט הזה ובכל המצג הזה זאת
פרובוקציה מיותרת שעושה נזק. זו באמת מתיחת הדמוקרטיה הישראלית עד הקצה.
אני לא משווה את עצמנו למדינות אחרות באזור כי בטח הספינות האלה לא יגיעו,
לא ללטקיה ולא לטרטוס, אני משווה את עצמנו לאמריקה, שאם היה קורה דבר כזה,
שחבר או חברת קונגרס היו נוהגים באופן הזה שנוהגים בכנסת ישראל, תאמינו לי,
זה לא היה נגמר באותה צורה. תודה רבה לכם.

אורן אסף חזן:

היו זורקים אותם לגואנטנמו.

היו"ר דוד ביטן:

חברת הכנסת זועבי, בבקשה. אני מבקש, חברים, לאפשר לה לדבר ולא להעיר יותר
מדי קריאות ביניים. לאחר מכן חבר הכנסת דני עטר.

חנין זועבי:

אם כבר הדיבור הוא לא ענייני אז בואו נדבר על דברים חשובים באמת. הנושא של
המשט הוא לא המשט, הנושא של המשט הוא עזה. לגבי השאלות הענייניות שכמה חברי
כנסת שאלו פה, אני רוצה ברשותכם להציג כמה סטטיסטיקות. מעבר הסחורה בין עזה
לבין הסביבה שלה, כולל ישראל, הוא 15% ממעבר הסחורה לפני המצור.

אורן אסף חזן:

זה כולל את המנהרות?

חנין זועבי:

15%.

ינון מגל:

היום 15% לעומת מה שהיה קודם?

חנין זועבי:

כן, לעומת לפני המצור.

ינון מגל:

אני בודק את זה מיד.

נאוה בוקר:

למה אתם לא באים בטענות לחברים שלכם ממצרים?

אורן אסף חזן:

הם לא חברים שלהם, זו הבעיה.

חנין זועבי:

בעזה יש חצי מיליון פליטים עם מחסור של 70,000 בתים, חלקם נהרסו כליל ואי
אפשר לבנות אותם מחדש, חלקם הם תוצאה של ריבוי טבעי, שאי אפשר גם לבנות
אותם. אחוז העוני בעזה הוא 40, אחוז האבטלה בקרב הצעירים - - -

אורן אסף חזן:

אדוני היושב-ראש, איך זה קשור לדיון?

היו"ר דוד ביטן:

חבר הכנסת, גם אם זה לא כל כך קשור יש קשר מסוים, אי אפשר להגיד שלא, היא
יכולה לדבר על הדברים האלה גם כן, לא קרה שום דבר.

חנין זועבי:

אחוז האבטלה בעזה בקרב הצעירים הוא 60. בעזה יש דור שלם שלא יצא מעזה, לא
יצא בכלל. תתארו לכם דור שלם בגוש דן שלא יצא מהאזור, שלא מכיר כלום. יש
סטודנטים שלא יכולים במשך השנים האחרונות להמשיך את הלימודים שלהם - - -

מכלוף מיקי זוהר:

אבל יש לזה פתרון – שיחליפו את השלטון של החמאס.

חנין זועבי:

יש אלפי חולים שלא יכולים לצאת.

מכלוף מיקי זוהר:

שיוותרו על שלטון החמאס, שיעשו שלום.

חנין זועבי:

זה המצב בעזה.

מכלוף מיקי זוהר:

הם רק רוצים להילחם.

חנין זועבי:

ולזה קוראים פשע מלחמה, ולזה יש מאבק נגד - - -

ינון מגל:

לא, זה לא פשע מלחמה, פשע מלחמה זה לירות טילים על אזרחים.

מכלוף מיקי זוהר:

זו ההנהגה שהם בחרו, הם בחרו בהנהגה כזאת שתביא אותם למצב הזה, שיחליפו את
ההנהגה.

אורן אסף חזן:

להשתמש בילד במקום שכפ"ץ קרמי זה פשע מלחמה, יש לך בעיה קשה בהגדרות.

היו"ר דוד ביטן:

חברים, אני רוצה להגן על זכותה של חברת הכנסת זועבי לדבר.

אורן אסף חזן:

היא כבר דיברה 3 דקות.

ינון מגל:

15% ממה?

חנין זועבי:

ממעבר הסחורה במעברים לפני המצור, 15%.

היו"ר דוד ביטן:

בינתיים היא נתנה לנו נתונים אז היא יכולה עוד דקה, לא יקרה כלום.

אורן אסף חזן:

שקריים.

היו"ר דוד ביטן:

זה לא משנה.

חנין זועבי:

אני רוצה גם לדבר - - -

מכלוף מיקי זוהר:

יש להם הנהגה שרוצה מלחמה, היא לא רוצה שלום, שיחליפו את ההנהגה. הנתונים
האלה קשורים לחמאס, לא אלינו.

חנין זועבי:

זה לא מהזמן שלי, נכון? אני לא מגיבה.

היו"ר דוד ביטן:

את כבר עברת את הזמן אבל בסדר.

חנין זועבי:

לא, לא עברתי.

אורן אסף חזן:

נגמר לה הזמן, אני בודק.

נאוה בוקר:

הוא בודק עם סטופר.

היו"ר דוד ביטן:

כולם חרגו קצת, לא קרה כלום.

חנין זועבי:

גם מבחינה פסיכולוגית, מתייחסים פה לשני מיליון בני אדם, לא כאילו הם חיים
כמה עשרות ומאות קילומטרים מפה אלא כאילו הם מאחורי האוקיאנוסים, הם לא
קיימים. הסבל, בתודעה של החברה הישראלית, הסבל של התושבים של עזה,
הפלסטינים של עזה, הוא סבל לא קיים. לכן נוצר הצורך ללחץ בינלאומי למאבק,
גם פלסטיני בחלקו – ואנחנו חלק מהעם הפלסטיני אם זה מוצא חן בעיניכם או לא,
זה לא משנה, אנחנו חלק מהעם הפלסטיני - - -

אורן אסף חזן:

אני לא מכיר שום עם פלסטיני.

חנין זועבי:

זו המולדת.

מכלוף מיקי זוהר:

תהיי בפרלמנט הפלסטיני, למה את בפרלמנט הישראלי? תחליטי איפה את רוצה
להיות.

אורן אסף חזן:

גם שם לא יבחרו אותה.

חנין זועבי:

זו המולדת שלנו.

מכלוף מיקי זוהר:

זה הפרלמנט הישראלי, זה לא הפרלמנט הפלסטיני.

היו"ר דוד ביטן:

חברים, חבר הכנסת זוהר, היא כבר מסיימת, למה אתם לא רושמים ותעירו אחרי זה?

חנין זועבי:

אני כבר מסיימת את הטיעונים שלי.

אורן אסף חזן:

זועבי, "מולדת" זו מילה בעברית, אל תתבלבלי.

היו"ר דוד ביטן:

חבר הכנסת חזן.

אורן אסף חזן:

כל הזמן אתה נותן לה דקות, עברו כבר 5 דקות.

היו"ר דוד ביטן:

עוד חצי דקה היא מסיימת, חצי דקה, רבותי.

חנין זועבי:

זו המולדת שלי.

מכלוף מיקי זוהר:

זו המולדת שלך אז תחליטי מה הפעולות, את רוצה ללכת למדינה פלסטינית - - -

חנין זועבי:

זו המולדת שלנו וגם את זה - - -

מכלוף מיקי זוהר:

אבל זה פרלמנט ישראלי.

היו"ר דוד ביטן:

חבר הכנסת זוהר.

חנין זועבי:

גם את זה, ברמה ההיסטורית האובייקטיבית, אי אפשר לשנות. אני קוראת לוועדה,
חלק מהודעת הסיום שלה, לקרוא לממשלת ישראל לא לתקוף את הספינה, כמו שנעשה
בעבר, לא לחטוף את הספינה, לא להרוג אנשים ופעילים פוליטיים, להגן - - -

אורן אסף חזן:

סליחה, אדוני היושב-ראש, מה שהיא עושה פה זה לא תקין, זו הסתה לשמה.

נאוה בוקר:

היא כבר עברה את הזמן שלה מזמן.

אחמד טיבי:

זו הסתה? מה שהיא אומרת זו הסתה?

אורן אסף חזן:

זו הסתה, כן.

ג'מאל זחאלקה:

לך אין עבירת הסתה, את כל העבירות האחרות עשית.

אורן אסף חזן:

אתה תשב בשקט, דיברת מספיק. אמרתי לך, אתה לא יכול לשתות, שלא תתייבש.

היו"ר דוד ביטן:

חבר הכנסת זחאלקה.

אורן אסף חזן:

בוא תשב בשקט, שלא תתעלף בצום.

היו"ר דוד ביטן:

חברת הכנסת זועבי, אני מבקש לסיים.

חנין זועבי:

אני מסיימת. אני קוראת לחברי הוועדה - - -

אורן אסף חזן:

את קוראת ואנחנו לא עונים.

חנין זועבי:

לא לחזור על מה שקראו לו - - -

איימן עודה:

סליחה, חנין, אני מבקש מכבוד היושב-ראש, הוא מדבר על אנשים שצמים ברמדאן
והוא תוקף אותנו.

היו"ר דוד ביטן:

לא שמעתי, לא שמעתי.

אורן אסף חזן:

חלילה, אני לא תוקף, אני דואג. שלא תתבלבל, אני דואג.

איימן עודה:

סליחה, אני מבקש שאתה תקבל החלטה או להוציא אותו מהאולם או שהוא יתנצל.
שהוא יתייבש או לא יתייבש בגלל שהוא צם זו אמירה גזענית לא מקובלת.

היו"ר דוד ביטן:

אתה אמרת את זה?

אורן אסף חזן:

אני אמרתי לו שלא יתאמץ, שלא יעבוד קשה, אני עומד מאחורי מה שאמרתי, סליחה.

איימן עודה:

אני מבקש ממך לקבל החלטה בנושא.

היו"ר דוד ביטן:

אני מתנצל בשמו, אני מבקש לא ללכת לכיוונים האלה.

אורן אסף חזן:

לא, חלילה, שלא יתאמץ פשוט, אני דואג לו. תראה איזו ערבות, אני דואג לו.

היו"ר דוד ביטן:

חבר'ה, בואו נשמור על הכבוד של כל אחד ואחד. סיימת, בבקשה?

חנין זועבי:

כן. אז ההמלצה תהיה המלצה עניינית: אם אנחנו מכבדים בני אדם אז לא לתקוף את
הספינה, לשמור על חיי הפעילים וגם לסיים את המצור על עזה.

היו"ר דוד ביטן:

תודה רבה. חבר הכנסת דני עטר, בבקשה, שלוש דקות. אחרי זה חבר הכנסת עודה
ואחר כך אתה.

דניאל עטר:

אדוני היושב-ראש, אני רוצה להתייחס לזה בהקשר של פרסום הדוח שהיה אתמול כי
אני רואה במשט הזה חלק בלתי נפרד מהמסע של ניסיון לפגוע בישראל, במדינת
ישראל, ואני קושר את הניסיון הזה של המשט ושל ההצטרפות של חבר הכנסת גטאס
למשט הזה כחלק מאותו ניסיון לפגוע במעמדה של ישראל, לפגוע בלגיטימיות של
מדינת ישראל, ואני, בשונה מחברי, עושה הבחנה מאוד ברורה בין בני האדם שחיים
ברצועת עזה לבין החמאס ששולט בהם.

לצערי לא שמעתי את מה שאמר חבר הכנסת טיבי – ואני חושב שלחבר הכנסת טיבי יש
את הזכות הלגיטימית לומר, הוא לא צריך את האישור ממני – אבל אני לא שוכח לו
ששמעתי את הנאום שלו על השואה של העם היהודי, הוא ריגש אותי אולי יותר מכול
אחד אחר בדברים שהוא אמר, ולכן אני יכול להבין אותו שהוא אומר את הדברים
מתוך כאב ומתוך העומק שלו. אבל, לכולנו ברור שאין פה שום דבר הומניטרי במשט
הזה.

נאמר כאן לפני, ואני חושב שנשמע מעל כל במה: מי שרוצה לספק תרופות יכול
לעגון בנמל אשדוד ובאותו יום זה יגיע לכל מי שירצו, אפילו עם כתובת מדויקת
בתוך רצועת עזה. כל הניסיון הזה הוא ניסיון לפגוע במדינת ישראל בדיוק כמו
הדוח שפורסם אתמול, שכל אחד יודע, בוודאי על רקע מה שקורה במזרח התיכון,
שצה"ל הוא הצבא ההומניטרי ביותר בעולם, אין תקדים לזה. אני יודע את זה ברמה
האישית, אני יודע את זה כמו כל אזרח אחר בר דעת ואנחנו יודעים שיש חיילי
צה"ל ששילמו בחייהם. אפילו באותה שכונת שג'אעיה ב"צוק איתן", שאליה נכנסה
חטיבת גולני, כל מי שמכיר את הפרטים יודע שהעיכוב בכניסה היה לוודא שאין שם
אזרחים, ויש חיילים שגם נהרגו וגם נפגעו בגלל המהלך הזה, אז שאף אחד לא
ינסה לצבוע אותנו בצביעות איומה בצבעים אחרים.

כל המשט הזה הוא חלק מקמפיין שלם ולכן אני כאן, אני כאן כדי לומר לך בהקשר
של ההערה של חבר הכנסת טיבי על הדיון המקדים לפני המשט, דווקא בתור רופא זה
בדיוק כמו אם אתה תדע על מישהו שרוצה לפגוע בעצמו ואתה תבצע פעולה כדי
למנוע ממנו, כך אני רואה את הדיון כאן. לא את ההתלהמות, את ההתלהמות אני שם
בצד, אבל הדיון הזה הוא כדי למנוע ממנו לעלות על הספינה כי מאירים לו את
הדרך עכשיו איך לא לעשות את השטויות ואיך לא להצטרך לאותן פרובוקציות נגד
המדינה שלנו. תודה.

היו"ר דוד ביטן:

תודה. חבר הכנסת עודה.

איימן עודה:

חברי חברי הוועדה, יש כאן מחזה קלאסי של הפסיכולוגיה הפוליטית. מה זאת
אומרת "פסיכולוגיה פוליטית"? כלומר, שקרה אירוע לפני 5 שנים וכולם נשענים
עליו. השאלה הנשאלת פה: לו חבר הכנסת גטאס רצה להפגין בנצרת, למשל, נגד
המצור על עזה, האם זה היה מקובל? לו היה רוצה להפגין בתל אביב נגד המצור על
עזה? לו היה רוצה להשתתף עם מסע של משאיות שנוסעות להיכנס לעזה? כי זו גם
שאלה פוליטית ולא רק שאלה הומניטרית.

אז האם ביבשה כן אפשר אבל בים אי אפשר? זו היא הפסיכולוגיה הפוליטית. כי
אנשים נזכרים במה שהיה לפי 5 שנים – ולכל אחד מאתנו יש את הנרטיב שלו מלפני
5 שנים. ואנחנו מצדיקים כל פעולה שתביא לתשומת לב עולמית נגד המצב הנפשע
בעזה, ולכן, ביבשה כן אפשר בינתיים, אבל בים אי אפשר. זוהי הפסיכולוגיה
הפוליטית, ממש כך.

אבל יש עוד מחזה פה שהוא מחזה סוריאליסטי. אתה רוצה להעניש פה בן אדם שטרם
ביצע עבירה לכאורה. הוא עדיין לא עלה על המשט, ובמידה והוא עולה על המשט אז
בואו נחכה נראה מה יהיה. בן אדם מפגין, חבר כנסת, בצורה דמוקרטית, אזרחית,
יש לו גם חסינות - - -

מכלוף מיקי זוהר:

אולי נמנע ממנו את זה.

היו"ר דוד ביטן:

יש החלטה של ועדת האתיקה בהחלטה לגבי חברת הכנסת זועבי.

מכלוף מיקי זוהר:

אולי נמנע ממנו.

היו"ר דוד ביטן:

שיוותר, אם הוא יוותר - - -

איימן עודה:

אני שמעתי אמירות פה, למשל הפגיעה במדינת ישראל, זו אמירה כל כך מידתית.
אני טוען שמי שממשיך בכיבוש פוגע במדינת ישראל.

מכלוף מיקי זוהר:

מאיזה אינטרס אתה מדבר, מהאינטרס הישראלי, או מהאינטרס של החמאס או
הפלסטיני? זה חשוב, מאיזה אינטרס?

איימן עודה:

אני טוען שמי שמעבה עוד התנחלות ועוד התנחלות הוא פוגע במדינת ישראל - - -

מכלוף מיקי זוהר:

מאיזה אינטרס?

אחמד טיבי:

תן לו לדבר.

איימן עודה:

סליחה, יש עמדות פוליטיות - - -

היו"ר דוד ביטן:

חבר הכנסת זוהר, תן לו להגיד את הדברים, אנחנו מתנגדים אולי לדברים אבל
זכותו של חבר הכנסת עודה להביע דעה.

אורן אסף חזן:

יש עמדות פוליטיות ויש פנטזיות.

היו"ר דוד ביטן:

חבר הכנסת חזן, אתה כבר סיימת את הדקות שלך בהערות ביניים.

איימן עודה:

יש עמדות פוליטיות סותרות ואנחנו באים לפה לפי המצע שלנו, והמצע שלנו הוא
שהאינטרס הישראלי הוא לא להמשיך במצור על עזה, האינטרס הישראלי הוא לא
להמשיך את הכיבוש.

מכלוף מיקי זוהר:

זה לגיטימי - - -

היו"ר דוד ביטן:

חבר הכנסת זוהר, אני קורא לך לסדר פעם ראשונה, אתה מפריע לו לדבר, זה לא
הולך ככה.

איימן עודה:

אז יש לי עמדה אחרת והעמדה הזו כתובה במצע הבחירות שלנו. לכן, חבר הכנסת
גטאס ממלא את חובתו כנציג ציבור שיש לו את העמדות הללו. הוא, מן הסתם, לא
בקואליציה - - -

היו"ר דוד ביטן:

אז שיתפטר מהכנסת ויצטרף למשט.

איימן עודה:

סליחה, חבר כנסת יכול למלא את חובתו גם בכנסת וגם מחוץ לכנסת, אז הוא עושה
את זה מחוץ לכנסת וזו זכותו.

עכשיו לגבי דברים מעוותים שנאמרו פה, למשל על הדמוקרטיה הישראלית. אתה אמרת
שהיא הדמוקרטיה היחידה במזרח התיכון, אני רוצה להגיד לך שזה הכיבוש הארוך
ביותר בכל העולם שמתמשך מאז מלחמת העולם השנייה, שישראל מנהלת אותו בשטחים
הכבושים מאז שנת 67'. הדמוקרטיה הזו, בואו נראה את ההחלטה של היום – באחד
המחזות של הזמרת פיירוז אומרים שלעם מותר להגיד מה שהוא רוצה ושאנחנו נעשה
מה שאנחנו רוצים. בדמוקרטיה הזו מותר לנו להגיד לא את מה שאנחנו רוצים, אבל
בסופו של דבר אתם תעשו את מה שאתם רוצים.

יש דבר שאני חייב להתייחס אליו בפחות בדקה אחת, על מה שמתרחש בסוריה
ובעירק. עמדתנו היא טובת כל העמים, גם בסוריה, גם בעירק וגם בישראל וגם
לגבי היהודים. אנחנו גם עוזרים להם מבחינה הומניטרית ואנחנו אוספים תרומות.
לדבר על סונים, על דרוזים, על שיעים ועל נוצרים – אלה הן אמירות שלא
מקובלות עלינו, אנחנו רואים אותן בעין של קולוניאליזם שמבקשים להפריד
ולמשול - - -

ינון מגל:

לא ביקשתי שזה יהיה מקובל עליך, רק תסתכל לעצמך בעיניים.

איימן עודה:

אנחנו בעד כל העמים, גם - - -

ינון מגל:

גם אני נגד אלימות, כמו שאתם נגד אלימות מכול סוג שהוא.

אורן אסף חזן:

אני מציע לך לנסוע לסוריה ולראות מקרוב מה הולך שם, לעזור לאחיך.

ינון מגל:

להסתכל לעצמך בעיניים זה דבר לא קל.

אורן אסף חזן:

אני מציע לך לנסוע לסוריה ולראות מה הולך שם.

היו"ר דוד ביטן:

לא עם, עמים. רוצחים שם עמים ואתם לא עושים שום דבר בעניין הזה. חבר הכנסת
חזן, אם אני אחשב לך את הערות הביניים כבר איבדת את זכות הדיבור, אני אומר
לך את האמת. בבקשה, חבר הכנסת זוהר, שלוש דקות.

מכלוף מיקי זוהר:

ברשותכם, אני לא רוצה לעסוק בכל מה שמסביב כי אמרו פה כמובן את כל המחאות
ואת כל הגינויים, הדעות שלי יחסית מאוד מאוד ברורות. אני רוצה לדבר בעיקר
על המהות. שמעתי איזשהו מושג שכל פעם חזרו עליו חברי הכנסת מהרשימה המשותפת
בנושא הכיבוש ואני באמת רוצה לשאול את עצמי שאלה ואני שואל גם אתכם: מי תחם
את זמן הכיבוש? מי אמר שרק משנת 67' נחשב לכיבוש? למה לא נדון על מה קרה פה
היסטורית לפני 3,500 שנה, שיהושע בן נון הוביל אותנו פה לארץ ישראל? ולמה
לא נדבר על זה שאחר כך אתם כבשתם את ארץ ישראל - - -

עבד אל חכים חאג' יחיא:

באת להיות כובש פה?

אחמד טיבי:

זה בוועדה לנגע הסמים.

עבד אל חכים חאג' יחיא:

ואז הפכת להיות כובש פה?

מכלוף מיקי זוהר:

למה לא נדבר על זה שאחר כך אתם ניסיתם לכבוש אותנו? ולמה לא נדבר שאנחנו
כאן נמצאים בזכותנו ובזכות התורה שלנו ובזכות מה שהקדוש ברוך-הוא נתן לנו?
למה אתם חושבים שהעמדה שלי לא נכונה והעמדה שלכם נכונה?

מסעוד גנאים:

לך אלוהים - - -

ג'מאל זחאלקה:

עזוב את אלוהים בצד.

מכלוף מיקי זוהר:

אז, צר לי, עם כל הכבוד - - -

אורן אסף חזן:

יש גם מקומות שנקנו בכסף ועליהם אין ויכוח וגם שם אתם טוענים - - -

היו"ר דוד ביטן:

חבר הכנסת חזן.

מכלוף מיקי זוהר:

הנתונים שלי הם נתונים מדעיים, נכונים. דרך אגב, בשונה מהנתונים שלכם, לי
יש נתונים שמלווים בהוכחות היסטוריות על האדמה הזאת, בארץ ישראל.

חנין זועבי:

בוא נסיים קודם כל את המצור, אחר כך נעבור לנושאים שלך.

אורן אסף חזן:

אל תפריעי לו לדבר.

מכלוף מיקי זוהר:

זה קודם כל לתגובה בנושא הכיבוש.

חנין זועבי:

תסיים את המצור, תסיים את הכיבוש. אנחנו גם יכולים להיכנס להיסטוריה, קודם
כל - - -

מכלוף מיקי זוהר:

אתם לא סתם כובש, כי מי שכובש, מי שאפשר להגדיר אותו כובש - - -

היו"ר דוד ביטן:

חבר הכנסת זוהר, חברת הכנסת זועבי.

קריאות:

- - -

היו"ר דוד ביטן:

חברת הכנסת זועבי, אני קורא לך לסדר בפעם הראשונה.

חנין זועבי:

- - -

אורן אסף חזן:

אז תלכי לעזה - - -

מכלוף מיקי זוהר:

אלפי שנים - - -

חנין זועבי:

עכשיו אנחנו פה - - -

היו"ר דוד ביטן:

חברת הכנסת זועבי, אני קורא לך לסדר פעם שנייה.

חנין זועבי:

קודם כל תסיים את המצור, תסיים את הכיבוש, אחר כך נעבור לנושאים שלך - - -

אורן אסף חזן:

השקרים שלך לא יובילו אותך לשום מקום.

מכלוף מיקי זוהר:

הדברים שלי הם אמת. הדברים שלך הם שקר, לעומת הדברים שלי שהם אמת.

אורן אסף חזן:

השקרים שלך והפנטזיות שלך לא יובילו אותך לשום מקום. זה שתעשי את התנועה
הזו ביד לא אומר - - -

עבד אל חכים חאג' יחיא:

מה זה הזלזול הזה - - -

מכלוף מיקי זוהר:

הארץ הזאת היא שלי - - -

חנין זועבי:

יאללה, יאללה, יאללה - - -

קריאות:

- - -

אורן אסף חזן:

תהיה ילד טוב ותשב בשקט, תהיה ילד טוב ותשב בשקט.

היו"ר דוד ביטן:

חברת הכנסת זועבי, אני קורא לך לסדר בפעם השלישית. אני מבקש להוציא את חברת
הכנסת חנין. נא להוציא אותה.

מכלוף מיקי זוהר:

אני לא הכובש פה, היא יכולה להיתמם.

חנין זועבי:

אתם תתרחקו, אני אזיז את הכיסא ואני אצא - - -

מכלוף מיקי זוהר:

תודה רבה, גברתי, אני לא הכובש פה, את הכובשת.

אורן אסף חזן:

הנה, היא לומדת מהר.

חנין זועבי:

אתה הכובש - - -

מכלוף מיקי זוהר:

את הכובשת, אני לקחתי ממך את מה ששלי, לא שלך.

היו"ר דוד ביטן:

אל תתייחס, אני רוצה להוציא אותה.

חנין זועבי:

במקום שהכובש - - -

מכלוף מיקי זוהר:

זה שלי, של העם היהודי היסטורית, לפני 3,500 שנה.

היו"ר דוד ביטן:

חבר הכנסת זוהר, אני מבקש לסיים.

מכלוף מיקי זוהר:

לא, היא לא תגיד לי כובש.

(חברת הכנסת חנין זועבי יוצאת מאולם הוועדה).

היו"ר דוד ביטן:

בסדר, אני מבקש לבקש.

מסעוד גנאים:

אתה כובש - - -

מכלוף מיקי זוהר:

ממש לא, יש לי הוכחות מדעיות והיסטוריות. יש לי הוכחות מדעיות והיסטוריות
שהארץ הזו שלנו, של העם היהודי.

מסעוד גנאים:

אתה מסלף את ההיסטוריה, אתה מסלף את ההיסטוריה - - -

מכלוף מיקי זוהר:

תשלימו עם זה – יהיו לכם חיים טובים. תשלימו עם זה.

קריאות:

- - -

היו"ר דוד ביטן:

חבר הכנסת זוהר, אני מבקש לסיים.

מכלוף מיקי זוהר:

יש לי עוד זמן, הם לא נתנו לי לדבר.

מסעוד גנאים:

שימשיך בעיוות ההיסטורי שלו.

מכלוף מיקי זוהר:

אני רוצה להשלים את דברי.

היו"ר דוד ביטן:

חצי דקה.

ג'מאל זחאלקה:

אדוני, לא מתרחש כאן דיון אמיתי, מה זה פה? צעקות, 3,500 שנה, דיבורים - -
-

מכלוף מיקי זוהר:

יש עובדות, תתייחס לעובדות.

ג'מאל זחאלקה:

אתה מוציא חברת כנסת גם כשהוא פנה אליה - - -

שרון גל:

הוא לא דיבר בכלל.

ג'מאל זחאלקה:

הוא התחיל, הוא פנה אליה - - -

מכלוף מיקי זוהר:

אלה הוכחות היסטוריות

מסעוד גנאים:

אתה בורח מהמציאות השחורה שלך, אתה בורח מהמציאות, בורח מאחריות.

קריאות:

- - -

היו"ר דוד ביטן:

לא להפריע, בבקשה.

מסעוד גנאים:

הוא 3,000 שנה מפריע, הוא טוען שלא היינו פה בכלל, אין לגיטימיות, רק לו.
הוא כובש.

מכלוף מיקי זוהר:

אתם באתם אחרינו.

מסעוד גנאים:

לא, כאשר באנו לפה הוא לא היה פה.

מכלוף מיקי זוהר:

קבלו את המציאות כמו שהיא.

שרון גל:

חבר הכנסת, מה זו התרבותיות הזו?

ג'מאל זחאלקה:

אל תשב פה בכלל, זה לא המקום שלך - - -

שרון גל:

בטח שכן, אני כובש, אני כובש את המקום של חנין. אני משחרר אותו. אני עכשיו
שחררתי את המקום – שוחרר.

היו"ר דוד ביטן:

חברי הכנסת, אתם רוצים שלא יסתיים הדיון? קדימה.

מסעוד גנאים:

רק שיסיים את הסקירה ההיסטורית השקרית שלו.

אורן אסף חזן:

אדוני היושב-ראש, הוא לא יכול לקרוא לו ככה שקרן.

היו"ר דוד ביטן:

רבותי, כמו ששמעתי בקשב רב את חברת הכנסת שיצאה, ונתנו לה לדבר למרות שזה
לא תמיד היה לעניין, תנו לכל אחד לדבר.

ג'מאל זחאלקה:

הוא מדבר לעניין – 3,500 שנה, ממש לעניין.

היו"ר דוד ביטן:

לא אמרתי שהוא מדבר לעניין. חבר הכנסת זוהר, אתה מסיים?

מכלוף מיקי זוהר:

אני מדבר מאוד לעניין ועל פי נתונים מדויקים. ברשותך, אדוני, לגופו של
עניין, מדובר בסופו של דבר בפעולה נגד מדינת ישראל. חבר כנסת מישראל,
מהפרלמנט הישראלי, לא יכול לפעול נגד מדינת ישראל. אגב, הבעת מחאה היא
לגיטימית, השאלה מאין היא נובעת – האם היא נובעת מהאינטרסים הישראליים, שהם
נורא חשובים, האם היא נובעת מהאינטרסים של החמאס, שלנו זה פחות חשוב, אפילו
בכלל לא חשוב.

ג'מאל זחאלקה:

אם זה לפי הראייה של הליכוד והבית היהודי – עוד יותר טוב.

מכלוף מיקי זוהר:

דרך אגב, זה חשוב הומניטרית אבל זה לא חשוב לנו כמדינה יהודית.

היו"ר דוד ביטן:

חבר הכנסת זחאלקה, אני קורא לך לסדר בפעם הראשונה.

ג'מאל זחאלקה:

בחייך, תיתן לכולם, יש שוויון פה.

היו"ר דוד ביטן:

אני קורא לך כי אתה הפרעת עכשיו.

מכלוף מיקי זוהר:

אבל אני אומר שחבר כנסת ישראלי חייב לייצג את האינטרסים של המדינה שלנו, של
מדינת ישראל, ולא של האויבים שלנו ולא של עם אחר, אלא של עם ישראל.

היו"ר דוד ביטן:

אוקיי.

מכלוף מיקי זוהר:

תן לי להשלים את דברי, אדוני היושב-ראש, אני רוצה להשלים את דברי.

היו"ר דוד ביטן:

לא, אני מבקש לסיים.

מכלוף מיקי זוהר:

אני רוצה להשלים את דברי.

ג'מאל זחאלקה:

זו התפיסה הפשיסטית הקלאסית, זו התפיסה הפשיסטית, ככה מדברים פשיסטיים
ברחבי העולם.

מכלוף מיקי זוהר:

חבר כנסת זחאלקה, אתה לא תקרא לי פשיסט.

היו"ר דוד ביטן:

חבר הכנסת זחאלקה, אני לא רוצה להוציא אותך.

ג'מאל זחאלקה:

אתה פשיסטי - - -

מכלוף מיקי זוהר:

אני לא אמרתי שום דבר רע, אתה אזרח ישראל, אזרח כחוק, אני מבקש ממך להתנהג
כאזרח כחוק, זה הכול. אני לא פשיסט וגם אתה לא פשיסט אבל אתה אזרח שצריך
לעבוד לפי החוקים - - -

ג'מאל זחאלקה:

אבל אני לא אמרתי שצריך לכבוש את המדינה, אתה אומר לפני 3,500 שנה - - -

היו"ר דוד ביטן:

חבר הכנסת זוהר, סיימת?

מכלוף מיקי זוהר:

אדוני היושב-ראש, הם מפריעים לי כל הזמן.

היו"ר דוד ביטן:

לא, אל תנצל את זה שהם מפריעים, אני מבקש ממך לסיים.

מכלוף מיקי זוהר:

אני רוצה להבין דבר אחד – אתם נבחרתם על ידי ציבור ישראלי, הציבור הישראלי
שלכם מצפה מכם לדאוג לרווחה שלו, לרווחה הכלכלית שלו, לשקט הנפשי שלו,
לחיים הפנימיים שלו פה בארץ ישראל, ולמה אתם כל הזמן עוסקים באינטרסים
ובצרכים של תושבי עזה?

ג'מאל זחאלקה:

למה אתה לא עוסק בצרכים של תושבי בת ים? למה אתה לא שואל על הדיור, על
החינוך? למה אתה לא מתעסק אתם? למה אתה מדבר כמו אדון? מי אתה בכלל?

קריאות:

- - -

היו"ר דוד ביטן:

זהו, סיימת.

מכלוף מיקי זוהר:

הוא צועק אלי ואתה אומר לי לסיים לדבר?

היו"ר דוד ביטן:

כן, סיימת.

מכלוף מיקי זוהר:

זו בדיוק הבעיה, בסופו של דבר אלה שצועקים אומרים את המילה האחרונה ולי
אסור לדבר פה. לא סיימת את דברי.

קריאות:

- - -

היו"ר דוד ביטן:

מספיק, אני קורא לסדר פעם שנייה. כבר קראתי לך פעם ראשונה, זאת פעם שנייה,
אני מבקש ממך להפסיק.

מכלוף מיקי זוהר:

אפשר לסיים בשתי מילים?

היו"ר דוד ביטן:

לא, דיברת מספיק.

מכלוף מיקי זוהר:

זהו, ככה? זה מה שעובד?

היו"ר דוד ביטן:

כן. נתתי לך מספיק. חבר הכנסת גנאים, בבקשה.

מסעוד גנאים:

דיברת 15 דקות.

היו"ר דוד ביטן:

חברים, שלוש דקות, מי שיחרוג אני מוציא אותו, אני מודיע לכם.

מסעוד גנאים:

שלוש דקות, בסדר. תחילה תן לי להכריז פה בפני כולם שהערבים לא הם שהחריבו
לא בית ראשון ולא בית שני, אלו היו הבבלים והרומאים. וכאשר באו הערבים לפה
במאה ה-7 - - -

היו"ר דוד ביטן:

עכשיו זה דיון היסטורי, אני מבין.

מסעוד גנאים:

הם היו פה לפני אבל במאה ה-7, כאשר באו הערבים והמוסלמים, היהודים היו עוד
בפזורה, הבבלים גירשו אותם מפה. אנחנו, את האדמה הזו – אנחנו שיחרנו אתכם,
דרך אגב, במאה ה-7 אנחנו שחררנו אתכם מהרומאים, זה היה צבא שחרור, הצבא של
הערבים פה.

ינון מגל:

אתה אומר שהיהודים לא היו פה אז איך שחררת אותנו? איך שחררת אותנו, לא היו
פה יהודים?

קריאות:

- - -

ינון מגל:

או שלא היו יהודים או ששחררת אותנו, אתה לא יכול גם לשחרר אותנו וגם שלא
היינו פה.

מסעוד גנאים:

אתה לא היית הריבון פה, אתה לא היית הריבון.

ינון מגל:

נכון.

מסעוד גנאים:

אתה לא היית הריבון, אלו היו הרומאים שהגלו אותך מפה.

ינון מגל:

נכון, לא היינו הריבון במאה ה-7. נכון, לא טענתי שאתם הגלתם אותנו מפה.

מסעוד גנאים:

ההיסטוריה היא לצדך, היא לא לצד שלי.

ינון מגל:

לא טענתי שאתם הגלתם אותנו ולא - - -

קריאות:

- - -

ינון מגל:

לפחות הודית שהיה בית מקדש, את זה הוא לא מוכן להודות, שהיה בית מקדש,
לפחות אתה מודה שהיה בית מקדש.

היו"ר דוד ביטן:

חבר הכנסת מגל, אני קורא לך לסדר פעם ראשונה.

מסעוד גנאים:

הבחירה שלכם - - -

מכלוף מיקי זוהר:

זאת הפעם הראשונה שלך, לא?

קריאות:

- - -

מסעוד גנאים:

זה היה על זמן על חשבון העבר, עכשיו ההווה. עכשיו ההווה. אני חושב שמראה
קלאסי שחברי כנסת מהימין - - -

היו"ר דוד ביטן:

תתייחס גם למצרים, הסגר שלהם יותר קשה מאתנו.

מסעוד גנאים:

חברי כנסת מהימין קובעים לנו מה לעשות, מי אנחנו, קובעים לנו האם אנחנו
ערבים, או פלסטינים, או ישראלים, קובעים לנו מה גבולות העשייה פרלמנטרית
שלנו, בסוף יקבעו לנו מה נאכל, מה נשתה.

אורן אסף חזן:

טרור זו עשייה פרלמנטרית?

מסעוד גנאים:

לא אתה שתקבע את זה. איפה הדמוקרטיה שלך? כל פעם אתם נופלים במבחן
הדמוקרטיה.

היו"ר דוד ביטן:

ואתם לא.

מסעוד גנאים:

הדמוקרטיה היא גם לתת מקום לדעה האחרת.

ינון מגל:

תן דוגמה, תן דוגמה.

מסעוד גנאים:

אני ערבי, אני פלסטיני, נבחרתי על ידי ערבים פלסטינים אזרחי מדינת ישראל
כדי לשרת אותם ולייצג אותם, ובעניין המצור על עזה, בעניין סיום הכיבוש, אני
מייצג אותם ועוד איך, ולך תעשה מה שאתה רוצה ותשאל אותם. זה אחד.

מכלוף מיקי זוהר:

לך לפרלמנט פלסטיני.

מסעוד גנאים:

שניים, לקבוע לחבר כנסת מה הוא יעשה ובאיזה משט הוא יצא – הוא אומר, וכולם
יודעים: זה משט של שלום, זה הומניטרי - - -

ינון מגל:

מה חסר בעזה? בוא תגיד לי מה חסר, מה חסר?

מסעוד גנאים:

חסר הכול, חסר הכול.

ינון מגל:

תגיד דבר אחד.

מסעוד גנאים:

יש רעב בעזה, יש עוני. יש רעב בעזה, רק שאתם לא רוצים לראות. אדוני
היושב-ראש, אני מבקש שאת הדיון הזה - - -

היו"ר דוד ביטן:

למה אתה לא מתייחס למצרים? במצרים הסגר יותר קשה מהסגר הישראלי, לא ראיתי
אתכם טוענים - - -

מסעוד גנאים:

האם זה נותן לגיטימיות? זה נותן לגיטימיות למצור של ישראל אם במצרים עושים
את זה?

היו"ר דוד ביטן:

תתייחסו לזה פעם אחת, פעם אחת תתייחסו למצרים.

מסעוד גנאים:

לכול אנחנו מתייחסים, יש כאלה שאומרים שאין מצור בכלל - - -

שרון גל:

אין מצור, אין מצור.

מסעוד גנאים:

אם אין מצור אז על מה המשא ומתן שהתנהל עם חמאס כדי להסיר את המצור? הדיון
הזה מיותר, תמוה ומוזר, שוועדה וראש ועדה ממליצים לוועדת האתיקה להסיר
חסינותו של חבר כנסת ועוד הוא לא עשה כלום, נקודה.

היו"ר דוד ביטן:

לא מסירים את החסינות. חברת הכנסת נאווה בוקר.

נאוה בוקר:

היות ונאמר כבר הכול אני אדבר ממש בקצרה. אני חושבת שמה שחבר הכנסת באסל
עושה זאת בגידה במדינה וזה לנשוך את היד שמאכילה אותו. עם כל הכבוד, הם
טוענים שהדיון הזה חסר תקדים? עוד לא היה בשום מקום בעולם שחבר פרלמנט תומך
בטרור נגד המדינה שלו.

איימן עודה:

מה זאת אומרת "היד שמאכילה אותו"? מה זאת אומרת?

נאוה בוקר:

זה חסר תקדים, זאת חוצפה אמיתית, זה מה שיש לי לומר, נאמר כאן כבר הכול.

היו"ר דוד ביטן:

חבר הכנסת חזן, אני נותן לך לדבר אבל אל תחרוג מהזמן, לא רוצה להוציא אותך.

אורן אסף חזן:

אני חושב שהח"כים הערביים קצת הלכו לאיבוד, אני לא יודע אם זה קשה להם כי
חם היום, אולי בגלל הצום, הם קצת התבלבלו.

קריאות:

- - -

מסעוד גנאים:

אתה והשטויות שלך.

איימן עודה:

סליחה, זה לא מקובל. סליחה, אולי בגלל שהוא מהסיעה שלך, אולי בגלל שיש הרכב
קואליציה של 61 מנדטים - - -

היו"ר דוד ביטן:

חבר הכנסת חזן, אתה לא יכול לדבר על צום הרמדאן.

אורן אסף חזן:

לא דיברתי נגד הרמדאן, ואדוני היושב-ראש - - -

איימן עודה:

על הפגיעה הזו ברמדאן, אני מבקש ממך שתוציא אותו מהאולם. אני מבקש ממך.
אולי אתה מפחד ממנו - - -

היו"ר דוד ביטן:

אני מבקש ממך שתחזור בך.

אורן אסף חזן:

אני לא אחזור בי.

היו"ר דוד ביטן:

בעניין הזה של צום הרמדאן - - -

איימן עודה:

הוא דיבר על מקום רגיש, אני מבקש ממך שתוציא אותו מהאולם.

מסעוד גנאים:

זו פגיעה, זו פגיעה.

קריאות:

- - -

אורן אסף חזן:

תן להם לילל, הם יסיימו ואני אדבר.

היו"ר דוד ביטן:

אין צורך בזה.

מסעוד גנאים:

תדבר טוב ותדבר יפה, אם לא אל תדבר.

היו"ר דוד ביטן:

בצדק, זה לא לעניין הזה.

אורן אסף חזן:

ההתעסקות - - -

ג'מאל זחאלקה:

ההתעסקות בקזינו לא טובה, התעסקות בנערות ליווי היא גם לא בסדר.

טלב אבו עראר:

מקומך לא בכנסת.

אורן אסף חזן:

אולי תספר לכולם מה אתה עושה בשעות הפנאי שלך? אני לא יודע.

ג'מאל זחאלקה:

לא כמוך, עיסוקים אחרים.

טלב אבו עראר:

לך, תעזוב, מקומך לא בכנסת. תתעסק בדברים שלך, חצוף.

היו"ר דוד ביטן:

רבותי, בואו נתייחס לעניין, לא לנושא הזה ולא נזכיר את זה.

אורן אסף חזן:

עד כמה שכואב להם, בסוף יש פה מדינה ובמדינה יש חוקים, אמרה את זה נאוה
בוקר בצורה הכי טובה, מדובר נטו בבגידה במדינה.

ג'מאל זחאלקה:

חוקים? תרשה לנו לצחוק מהדברים שלו.

אורן אסף חזן:

אני מציע לכל חבר כנסת ערבי שקצת קשה לו לקיים את החוקים למסור את תעודת
הזהות שלו, לעבור מעבר לגדר ולצעוק כמה שהוא רוצה.

ג'מאל זחאלקה:

אבל מותר לגחך מי מדבר על החוק, מי מדבר על החוק.

אורן אסף חזן:

עם כל הכבוד לעבודה הפרלמנטרית – תמיכה בטרור זו לא עבודה פרלמנטרית.
פרובוקציות ונתינת לגיטימציה לאנרכיסטים מעבר לים, שכל מהותם היא אנטישמיות
ופגיעה במדינת ישראל, רק כי היום זה פשוט לא טרנדי להגיד "יהודים" אז
אומרים "ישראל" – זה דבר שאסור שיעשה. אני באמת מצדיע ליושב-ראש שהחליט
לעשות את הצעד הזה, לא לפחד. הגיע הזמן שאנחנו נשים את הדברים על השולחן.
אני גם רוצה להגיד כל הכבוד לחברי המחנה הציוני שסוף סוף מראים מה זו אמירה
ציונית ומבינים שבסוף יש פה מדינה. חברי חברי הכנסת הערבים, לא טוב לכם –
אתם מוזמנים לעזוב. תודה רבה.

מסעוד גנאים:

אתה תעזוב, אנחנו נישאר פה, אתה תעזוב.

נאוה בוקר:

באף מדינה ערבית אף אחד לא היה פוצה פה נגד השלטון.

היו"ר דוד ביטן:

חברת הכנסת נאוה בוקר, אני קורא לך לסדר בפעם השנייה.

אורן אסף חזן:

אני רק במילה אחת מתכנס לסיום, אני כבר אמרתי ואני אגיד את זה שוב, רק בגלל
הדיבורים על כבושים פה - - -

טלב אבו עראר:

תחזור לאיפה שעלית, בדיוק מאיפה שעלית. מאיפה עלית?

אורן אסף חזן:

מה ששלך הוא שלך, וזה שלנו, ארץ ישראל לעם ישראל. אמרתי לכם, אנחנו כאן
להישאר, לגביכם אני לא כל כך בטוח.

קריאות:

- - -

היו"ר דוד ביטן:

תודה רבה, חבר הכנסת חזן. אני אתן לרועי פולקמן.

מכלוף מיקי זוהר:

אני תיארתי לכם, זה מדויק, אני גם למדתי וחקרתי את זה. לפני 3,500 שנה היה
פה אירוע ברור, יהושע בן נון - - -

אורן אסף חזן:

אגב, יש פה חברי כנסת שעוברים על החוק ומתעסקים במיליונים אבל זה דיון אחר.

היו"ר דוד ביטן:

אמרת שאתה ממהר לוועדת חוץ וביטחון, מה קרה פתאום?

רועי פולקמן:

אדוני היושב-ראש, תודה, אני אהיה קצר. תראו, חברים, אני קודם כל אתחיל
מהסוף, אני תומך בהצעתך, היושב-ראש, בעניין הזה, כי אני אכן חושב שמדובר
כאן בצעד שהוא אכן מחאה פוליטית אבל הוא מחאה פוליטית נגד חיילי צה"ל, הוא
בעיני סוג של צעד לא לגיטימי מול המדינה בהקשר הזה ובדרך שבה הוא נעשה. אני
חושב שגם פה יש גבולות לדרך שבה הדברים נעשים. ופה אני אומר, איימן, אני
חושב שאם הוא היה אכן עושה את זה בכל הפגנה אחרת ומקבל אישור להפגנה, זה
בסדר. להתעמת עם חיילי צהל – יש לי חברים שהיו על ה"מרמרה" - - -

איימן עודה:

אבל הוא לא התעמת.

רועי פולקמן:

אני אומר, יש לי חברים שהיו על ה"מרמרה", אני לא חושב שתפקידו של חבר כנסת
ללכת מכות עם חיילי צה"ל, להביע מחאה - - -

איימן עודה:

אבל הוא לא עשה את זה.

רועי פולקמן:

בסדר. הדבר השני שאני רוצה להגיד - - -

איימן עודה:

רועי, אתה בן אדם רציני, מענישים אותו לפני ביצוע העבירה?

רועי פולקמן:

זו אמירה על נורמות ההתנהלות הפרלמנטרית. הדבר השני שאני רוצה להגיד, המחאה
לגבי המצב בעזה נאמרה כאן ואני חושב שיש כאן אמירה ברורה על העניין הזה,
שיש ערך, ולא רק האמפתיה, לשיקום עזה יחד עם פירוז עזה. אין ספק, יש מצור
על עזה וחסרים דברים בעזה ויש רעב בעזה, זה גם נכון, אבל יש סיבה לדבר הזה,
יש סיבה. אני חושב שפירוז עזה יבוא יחד עם שיקום עזה, ומדינת ישראל תעזור
בשיקום עזה כשיהיה פירוז בעזה. זה דבר אחד באמירה.

אבל אני רוצה להגיד דבר אחרון, פה אני לא מחדש הרבה, אני רוצה להגיד דבר
אחרון לחברי כאן על השיח. תראו, חברים, אני לא מתנצל על זכותו על ארץ
ישראל, אבל יש כאן שותפים שלנו בארץ הזאת - - -

היו"ר דוד ביטן:

רבותי, ב-11:45 אני מקיים את ההצבעה.

רועי פולקמן:

אני יודע, אני אגיד משפט על העניין הזה. מיקי זוהר, ידידי היקר, יש ערך
יהודי של יחס לגר, זה ערך יהודי - - -

מכלוף מיקי זוהר:

מישהו אמר שלא?

רועי פולקמן:

כן, כיוון שיש ערך לאמפתיה ולכבוד לעם נוסף שחי כאן. ולכן אני בא ואומר - -
-

מכלוף מיקי זוהר:

איפה זיהית בדברי שאני לא מזדהה? אני בעד פולחן דתי, אני בעד העדפה מתקנת
לכל אזרח שחי במדינת ישראל, אמרתי משהו שאני נגד ערבים? סליחה, קודם כל
תדייק.

אורן אסף חזן:

הוא לא אמר מילה.

רועי פולקמן:

חברים, אני רוצה לומר משפט על השיח הזה- - -

מכלוף מיקי זוהר:

אני בעד, חד משמעית, שוויון זכויות מוחלט עם העדפה מתקנת לאוכלוסייה
הערבית, אבל אף אחד לא יגיד לי שהמדינה הזאת לא שלי – היא רק שלי.

היו"ר דוד ביטן:

למה אתה מפריע לחבר הכנסת?

רועי פולקמן:

חברים, אני רוצה לומר משפט - - -

היו"ר דוד ביטן:

מה הבעיה עם דבריו? גם לחברים שתומכים בעמדה אתה מפריע? איפה נשמע דבר כזה?

רועי פולקמן:

חברים, יש פה אזרחים במדינת ישראל שנושאים את עיניהם לבית הזה ואני אומר
לכם, חברים, אנחנו צריכים לנהל כאן מערכת יחסים. זה לא דיון על מי מאכיל את
מי וזה לא דיון לסיפור ההיסטורי של מי היה כאן לפני מי. זה לא הדיון כאן.
הדיון כאן הוא שאנחנו צריכים לחיות ביחד. אז כמו שאנחנו צריכים לגלות
אמפתיה אם יש רעב בעזה, ואנחנו לא נסכים שירימו יד על חיילי צה"ל ואנחנו לא
צריכים להתנצל, אבל יש כאן משהו בשיח – אנחנו לא יכולים להתנשא כאן אחד
כלפי השני בעניין הזה. ולכן, אפשר לנהל את הדיון אבל אין כאן אף אחד שמאכיל
אף אחד, סליחה, חברת הכנסת בוקר - - -

נאוה בוקר:

לא זאת היתה הכוונה.

רועי פולקמן:

אני מבין. אז אני בא ואומר את הדבר הזה, ולכן, יש לנו כאן אתגרים גדולים
בארץ הזאת, אתגרים גדולים, אבל הם לא יכולים להיעשות בלי שגם תהיה טיפת
אמפתיה לסיפור ההיסטורי אחד של השני. ואין כאן התנצלות, שלא תהיה אי-הבנה,
אין כאן התנצלות, אנחנו לא מתנצלים על שום דבר.

היו"ר דוד ביטן:

חבר הכנסת פולקמן, סיימת?

רועי פולקמן:

כן, סיימתי.

נאוה בוקר:

אני חייבת להגיב לדבריו, הכוונה שלי היתה שבאף אחד ממדינות ערב אף אחד לא
היה פוצה פה נגד השלטון ופה הכול - - -

ג'מאל זחאלקה:

הפכו שלטונות, מה "פוצה פה"? על מה את מדברת?

אחמד טיבי:

הפכו שלטונות, מיליונים יצאו לכיכרות, מיליונים.

מסעוד גנאים:

עשו את זה ושילמו בדם שלהם, בחיים שלהם, שילמו בחייהם שלהם.

נאוה בוקר:

אתה רואה מה קורה להם שם.

מסעוד גנאים:

כן, הם עשו מהפכות נגד השליטים.

אורן אסף חזן:

למה היושב-ראש שלך, אבו מאזן, לא מתמודד בבחירות כבר מעל 5 שנים?

היו"ר דוד ביטן:

חבר הכנסת חזן.

אורן אסף חזן:

לא, הם התבלבלו ביושב-ראש.

היו"ר דוד ביטן:

חבר הכנסת חאג' יחיא, אני מבקש ממך, מכיוון שחברי הסיעה שלך, למרות בקשתי,
לא התייחסו לסגר ממצרים, מה אתם עושים כדי להבקיע את הסגר הזה? הסגר הזה
הרבה יותר קשה מהסגר שלנו. אני מבקש להעביר את השרביט לחבר הכנסת חאג'
יחיא.

ינון מגל:

כבוד היושב-ראש, חברת הכנסת זועבי נתנה מקודם נתון שאני בדקתי אותו, האם
אני יכול להגיד אותו?

היו"ר דוד ביטן:

אני תכף אתן לך אבל קודם חבר הכנסת חאג' יחיא, הוא יושב פה מההתחלה.

עבד אל חכים חאג' יחיא:

אני אתחיל בכך שאי אפשר להכחיש את המצור כי הוא קיים, זו עובדה. המצור הוא
עובדה והמצור הוא לא רק על האנשים שלוחמים אלא על כל אזרחי עזה, שהם כ-2
מיליון איש.

ינון מגל:

תגיד מה חסר.

עבד אל חכים חאג' יחיא:

מה שחסר, החבר שלך רועי אמר בדיוק מה שחסר ואתה לא הקשבת אז אני לא אחזור
ואני לא אענה לך ואל תפריע לי.

ינון מגל:

מה חסר בעזה? הוא לא אמר מה חסר בעזה.

עבד אל חכים חאג' יחיא:

הרבה דברים חסרים - - -

רועי פולקמן:

אמרתי פירוז יחד עם שיקום.

ינון מגל:

תגיד משהו שלא נכנס לעזה.

עבד אל חכים חאג' יחיא:

אני לא רוצה לענות לשאלתך, תן לי להמשיך בדברי, בתור שלך תדבר על מה שאתה
רוצה.

ג'מאל זחאלקה:

חופש תנועה, אין חופש תנועה.

עבד אל חכים חאג' יחיא:

מה שעושים בעזה זה עונש קולקטיבי, שזה לא מקובל. כל הספינות והמשטים שבאים
הם לא באים כי הם מצילים את המצב של המחסור באוכל או המחסור בתרופות, אלא
זה בהמשך לכל הקריאות של כל העולם – לא שמעתם? כל העולם אומר שצריך להסיר
את המצור הזה.

בקשר למשט, היה משט לפני זה והנושא הזה הגיע גם לבית משפט. בית המשפט,
כולנו יודעים – והיו גם במשט לא רק חברי כנסת, גם אזרחי מדינת ישראל פה,
וגם הם לא נשפטו כי הם עשו מעשה חוקי לגמרי. עכשיו, אם באים פה לנסות
ולשנות את כללי המשחק - - -

היו"ר דוד ביטן:

הם לא נכנסו לעזה.

אורן אסף חזן:

אתה מבין שזו הסתה להגיד על דקירה של חייליי צה"ל מעשה חוקי?

עבד אל חכים חאג' יחיא:

הם לא נכנסו לעזה ועד הרגע הזה אף אחד לא נכנס לעזה. ברגע שנכנסים לעזה, אם
יש חוק, החוק ייבדק ואז - - -

היו"ר דוד ביטן:

תבחין בין אמירה אתית לאמירה חוקית, אנחנו מדברים פה על אתיקה, לא על חוקי.

עבד אל חכים חאג' יחיא:

אין מקום בעולם שמחליטים על עונש אתי לפני שהעבירה לכאורה מבוצעת, למרות
שאני בטוח שהיא לא עבירה גם והיא גם תיבחן איפה שהיא צריכה להיבחן.

היו"ר דוד ביטן:

אני מפנה אותך להחלטת ועדת האתיקה שקבעה שעצם ההשתתפות במשט היא עבירה
אתית.

עבד אל חכים חאג' יחיא:

מה שקרה בעזה - - -

איימן עודה:

אפשר במשאית? במשאית אפשר? ביבשה כן, בים לא.

ינון מגל:

אחרי בדיקה – כן.

היו"ר דוד ביטן:

אם יש אישור ביטחוני להכניס את המשאית – אין שום בעיה.

ינון מגל:

בוודאי, גם הציעו להם את זה, בוודאי.

עבד אל חכים חאג' יחיא:

אני רק מזכיר - - -

איימן עודה:

בים לא ובמשאית כן?

ינון מגל:

בוודאי, כי צריך לבדוק את זה.

אורן אסף חזן:

אם כל כך אכפת לכם תציעו לחבר שלכם להביא את המשט לאשדוד, נוריד את התרופות
ונעביר אותן מעבר לגדר, מה הבעיה? אתם כאלה הומניים.

עבד אל חכים חאג' יחיא:

אנחנו פה יושבים בוועדה ולא בקזינו - - -

אורן אסף חזן:

יש משפט שאומר תלך עם השקרן עד הדלת.

אחמד טיבי:

אל תגיד לו שהוא שקרן.

אורן אסף חזן:

אני לא אמרתי, הוא כינה את חבר הכנסת זוהר שקרן אז אני רק אמרתי שיש משפט
כזה.

היו"ר דוד ביטן:

חבר הכנסת חזן, מספיק.

עבד אל חכים חאג' יחיא:

אני לא אמרתי לחבר הכנסת שקרן, אמרתי לך שהשקר, השקר ההיסטורי - - -

אחמד טיבי:

הוא אמר "שקר היסטורי", יש הבדל.

עבד אל חכים חאג' יחיא:

אפילו את השקר ההיסטורי אתה לא מבין, אבל זה משהו אחר, לא חשוב.

אורן אסף חזן:

אפשר ללכת לפרוטוקול לבדוק.

היו"ר דוד ביטן:

דקה לסיום.

עבד אל חכים חאג' יחיא:

אז אני אנצל את הדקה לשני נושאים – אחד, להזכיר את העובדות: בעזה נכחדו 93
משפחות שאין להן זכר, לא לבן, לא לנכד, לא לאבא, לא לסבא. זה אחד הדברים
שצריך פשוט להתבייש בהם, זה אחד. שניים, לא אני אמרתי, חיילים אמרו, התרעה
של 26 שניות כדי להפציץ – 26 שניות, תרשמו לכם – כדי להפציץ בית מגורים עם
אנשים שחיים בו. אז אלה גם עובדות שצריך - - -

ינון מגל:

חמאס לא נותנים גם את זה, חמאס לא נותנים גם את זה.

עבד אל חכים חאג' יחיא:

אל תענה לי. זה אחד. הנושא השני, שאני אסיים בו, דיברו הרבה על עניין
האינטרס של מדינת ישראל. מי אמר שאינטרס מדינת ישראל הוא מה שאתה חושב?
לדעתי, אתה רק מחבל באינטרס של מדינת ישראל, במיוחד אתה. מי שמחבל זה מי
שרוצה בהמשך המצור, מי שרוצה בהמשך הכיבוש, מי שלא רוצה להיות עם מהעמים,
מי שחושב את עצמו עם מעל העמים. ברגע שתחשבו שאתם עם מהעמים - - -

אורן אסף חזן:

לא מעל העמים – אור לעמים.

עבד אל חכים חאג' יחיא:

אתם תוכלו לחיות בשלום עם כולם, אבל עם מעל העמים – זה לא היה ולא יהיה.

ינון מגל:

לפחות אנחנו עם.

אורן אסף חזן:

אני מזמין אותך לבוא להתיישבות לראות איך אנחנו חיים בשלום.

עבד אל חכים חאג' יחיא:

עם מהעמים ולא מעל העמים.

ינון מגל:

לפחות אנחנו עם.

אורן אסף חזן:

אני מזמין אותך לבוא לאזור התעשייה ברקן ולראות איך חיים יהודים וערבים
בשלום.

עבד אל חכים חאג' יחיא:

כן, כי מבקשים שכר יותר זול, לא כי - - -

היו"ר דוד ביטן:

חבר הכנסת חאג' יחיא.

אורן אסף חזן:

אל תפחד לא יקרה לך כלום.

עבד אל חכים חאג' יחיא:

אני הייתי שם אתך, הלכתי אתך - - -

היו"ר דוד ביטן:

רבותי, אני רוצה רק לומר כמה מילים.

ינון מגל:

אני יכול רק לתת את הנתון, היושב-ראש?

היו"ר דוד ביטן:

דקה להסביר מה הנתון, בסדר.

מסעוד גנאים:

על מה נתון?

רועי פולקמן:

על ה-15%.

ינון מגל:

אני ביקשתי מגורם מוסמך שמבין בפרטים - - -

קריאה:

אפשר לדעת מי הגורם?

היו"ר דוד ביטן:

לא להפריע, מספיק.

ינון מגל:

כן, הגורם הוא אמיר בוחבוט, הכתב הצבאי של אתר "וואלה!". שאלתי אותו האם
נכנסים היום 15% ממה שנכנס לפני המצור והוא אמר שזה לא נכון. נכנסת היום
יותר סחורה כי בזמנו היו מנהרות ואז החמאס הרוויח מהן, כעת, כשכרם שלום
מעביר בין 600 ל-700 משאית ביום, מי שמרוויח זה בעיקר הרשות הפלסטינית כי
המסים עוברים אליה. מה שעושה חמאס, הוא מנסה לכפות מיסוי נוסף בצירים
העוקפים למעבר, מה שיצר פיצוץ בין חמאס לרשות הפלסטינית. כל עוד לא מבקשים
מוצרים דו שימושיים לטרור, שחורגים ממכסות שאושרו, אין מניעה להעביר היקפים
גדולים לתוך עזה. שאלתי אתכם כאן, רבותי, את כולכם, מה חסר בעזה, תשובה עוד
לא קיבלתי.

איימן עודה:

הכול.

ג'מאל זחאלקה:

חברת הכנסת זועבי ציטטה דוחות של "אמנסטי" ושל האו"ם.

קריאות:

- - -

אורן אסף חזן:

אה, הבנו, הבנו, עוד דוח של עוכרי ישראל.

ג'מאל זחאלקה:

- - -

היו"ר דוד ביטן:

חבר הכנסת זחאלקה, לא מתחילים דיון חדש.

שרון גל:

זחאלקה, אתה בקריאה שנייה.

ג'מאל זחאלקה:

תן לגמור משפט.

שרון גל:

אבל אתה לא בזכות דיבור עכשיו.

ג'מאל זחאלקה:

היא דיברה על היקף המסחר בין רצועת עזה והעולם החיצוני, לא על כמה סחורות
נכנסות לעזה, זה לא אותו דבר.

היו"ר דוד ביטן:

אוקיי, רבותי, הדמוקרטיה רשאית להגן על עצמה. אני הקראתי לכם בהתחלה החלטה
של ועדת האתיקה בעניין של זועבי, שעצם ההשתתפות היא עבירה אתית ואנחנו
יודעים מה הולך להיות. גם חבר הכנסת טיבי, שדיבר בשמו של חבר הכנסת גטאס,
לא אמר שהוא לא הולך להשתתף במשט הזה וזה מה שיהיה. אני ביקשתי מחברי הכנסת
של הרשימה המשותפת להגיד מה קורה עם הסגר של מצרים, שהוא הרבה יותר קשה
מהסגר הישראלי - - -

עבד אל חכים חאג' יחיא:

השטח כבוש והוא צריך להיות באחריות מדינת ישראל.

אורן אסף חזן:

קשה להם להתמודד עם האמת, הם לא מתייחסים.

היו"ר דוד ביטן:

זכותם לא להתייחס.

עבד אל חכים חאג' יחיא:

סליחה, אפשר חצי דקה להתייחס?

היו"ר דוד ביטן:

לא, אני מסכם, אין חצי דקה. אני רוצה לומר, נכון, זו באמת החלטה תקדימית,
אבל אנחנו רשאים לעשות את זה, במיוחד שאנחנו יודעים מראש שהולכת להתבצע
עבירה וכשאנחנו יודעים מה החלטת ועדת האתיקה בעבר.

אחמד טיבי:

אדוני היושב-ראש, יש לי הצעה לסדר.

היו"ר דוד ביטן:

רגע, אני רוצה להקריא את ההצעה.

אחמד טיבי:

לפני שאתה מקריא, הצעה לסדר בשם הרשימה המשותפת.

היו"ר דוד ביטן:

בסדר, מה ההצעה?

אחמד טיבי:

אדוני היושב-ראש, אני מבקש להפנות שאלה ליועצת המשפטית, חוות דעת, לדחות את
ההצבעה היום כי לא נעברה עבירה לכאורה ומעולם לא עושים הצעה, דיון, ענישה,
ועדת אתיקה, על דבר שלא קרה. ולכן אני רוצה לשאול, ברשותך, אדוני
היושב-ראש - - -

היו"ר דוד ביטן:

אבל אתה לא יודע מה אני הולך להציע, אחר כך תשאל.

אחמד טיבי:

אני יודע.

היו"ר דוד ביטן:

אני אגיד לך מה ההצעה, אחרי ההצעה אתה יכול לשאול.

אחמד טיבי:

לכן אני מבקש חוות דעת של היועצת המשפטית.

היו"ר דוד ביטן:

אין בעיה, אנחנו נאפשר את חוות הדעת.

אחמד טיבי:

תודה רבה לך, אדוני.

היו"ר דוד ביטן:

אני רוצה להציע הצעת סיכום כזו: לאחר שנשמעו הדברים של חברי הכנסת הערביים
שהשתתפו בדיון, לרבות טענות לפיהן במעשים שעליהם הכריז חבר הכנסת גטאס יש
לא רק עבירה פלילית אלא גם עבירה אתית, מחליטה ועדת הכנסת לפנות לוועדת
האתיקה ולבקש ממנה לבדוק את נושא השתתפותו של חבר הכנסת גטאס במשט, לרבות
סוגיית המימון של נסיעתו לחו"ל לשם השתתפותו במשט. הוועדה מבקשת מוועדת
האתיקה לעשות שימוש בסמכותה להטיל על חבר הכנסת גטאס סנקציות, ובעיקר שתקבע
שיש להרחיקו מישיבות הכנסת מעת לעת, כשאנחנו רוצים שבעצם עלייתו על המשט –
באותו רגע הסנקציות האלה יפעלו.

איימן עודה:

דוד, יש פה משהו מאוד חשוב.

היו"ר דוד ביטן:

רגע, עוד לא סיימתי.

איימן עודה:

לא, זה לא רק הפלילי, אפילו האתי – הוא עדיין לא על המשט.

היו"ר דוד ביטן:

תנו לי רגע לסיים.

עבד אל חכים חאג' יחיא:

סליחה, צריך להוריד את המילה "פלילי", אתה לא שופט, איך אתה מכריז "פלילי"?

היו"ר דוד ביטן:

עצם הכניסה לעזה היא פלילית, יש תקנה.

שרון גל:

לכאורה, לכאורה.

עבד אל חכים חאג' יחיא:

הוא לא נכנס.

היו"ר דוד ביטן:

אני לא דן בפלילי, אני דן באתיקה. אני לא אמרתי פלילי, אמרתי אתי.

אחמד טיבי:

הוא עוד לא עלה על הספינה ולא נכנס לעזה.

עבד אל חכים חאג' יחיא:

דוד, אתה צריך להוריד את המילה "פלילי".

היו"ר דוד ביטן:

אמרתי, הוא לא שפיט.

שרון גל:

הוא אמר לכאורה.

היו"ר דוד ביטן:

לכאורה. אם המשט יצליח והוא יכנס אז הוא עובר עבירה פלילית גם. דבר נוסף,
הוועדה גם מצהירה שהיא תשקול להפעיל את הסנקציות שהיא רשאית כוועדת כנסת,
סנקציות שקשורות לשלילת זכויות אם הוא יעלה על המשט.

אחמד טיבי:

בואו נשמע את היועצת המשפטית.

היו"ר דוד ביטן:

בבקשה.

ארבל אסטרחן:

הדיון הזה נעשה לאור הודעתו, הכרזתו, של חבר הכנסת באסל גטאס עוד לפני
שנעשה המעשה ואני חושבת שגם חלק מהדוברים התייחסו לכך שהם מקווים שהדיון
הזה אולי ימנע ממנו לעשות את המעשה שלגביו הוא התייחס.

אחמד טיבי:

אולי נסתפק בדיונים?

היו"ר דוד ביטן:

לא, אנחנו רוצים סנקציות.

יואב קיש:

זה אם הוא לא עולה על המשט.

היו"ר דוד ביטן:

אנחנו רוצים שהוא לא יעלה, ותכבדו אותנו פעם אחת, לא יקרה כלום אם תכבדו את
הבקשות שלנו.

אחמד טיבי:

ברמה האישית אתה יודע שכן.

היו"ר דוד ביטן:

לא ברמה האישית, ברמה העניינית.

שרון גל:

זו דאגה כנה.

ארבל אסטרחן:

בכל מקרה, ההצעה היא כמובן להפנות את הנושא לוועדת האתיקה.

היו"ר דוד ביטן:

לוועדת האתיקה, זו הסמכות שלה. אנחנו מבקשים שהוועדה תעשה את הקבילה,
הוועדה עצמה.

ארבל אסטרחן:

לא לקבל כאן החלטות אופרטיביות, לוועדה הזו אין סמכות כזאת.

היו"ר דוד ביטן:

אוקיי, אנחנו נעשה הצבעה שמית.

איימן עודה:

סליחה, אני לא הבנתי את ההחלטה או את הייעוץ שנותנת לנו היועצת המשפטית.

היו"ר דוד ביטן:

אני אסביר למה מבחינה משפטית: מכיוון שאנחנו רק מחליטים להגיש את הקובלנה
לוועדת האתיקה, כוועדת כנסת זה בסמכות שלנו, אין שום בעיה. בוועדת האתיקה
ידונו לפני או אחרי, הם יכולים, זו המלצה שלנו.

איימן עודה:

מה את עושה? אני מבקש לכתוב בפרוטוקול שאני אומר לך שזה לא יעבור בג"ץ, מה
את עושה? איזה ייעוץ את נותנת?

היו"ר דוד ביטן:

תגיש בג"ץ.

איימן עודה:

בן אדם לא עלה על המשט, מותר לו לעלות על המשט.

היו"ר דוד ביטן:

מותר לנו, מה לעשות.

אורן אסף חזן:

גברתי היועצת המשפטית, אין חשש.

איימן עודה:

מה את עושה? אני מבקש לרשום את כל זה בפרוטוקול.

היו"ר דוד ביטן:

דודו ביטן – בעד. יואב קיש פה?

יואב קיש:

בעד.

היו"ר דוד ביטן:

במקום צחי הנגבי – נאוה בוקר?

נאוה בוקר:

בעד.

היו"ר דוד ביטן:

במקום אברהם נגוסה – נורית קורן?

נורית קורן:

בעד.

היו"ר דוד ביטן:

אורן חזן?

אורן אסף חזן:

בעד.

היו"ר דוד ביטן:

מיקי זוהר?

מכלוף מיקי זוהר:

בעד.

היו"ר דוד ביטן:

מרב מיכאלי – יש נציג של המחנה הציוני? לא. חיליק בר – יש נציג של המחנה
הציוני? לא, הוא הלך. יואל חסון, המחנה הציוני, איננו גם. איימן עודה,
הרשימה המשותפת?

איימן עודה:

נגד.

היו"ר דוד ביטן:

אחמד טיבי, הרשימה המשותפת?

אחמד טיבי:

נגד.

היו"ר דוד ביטן:

שי פירון, יש עתיד, איננו, אין נציג של יש עתיד כאן. רועי פולקמן, כולנו?

רועי פולקמן:

בעד.

היו"ר דוד ביטן:

יואב בן צור, ש"ס?

יואב בן צור:

בעד.

היו"ר דוד ביטן:

במקום רוברט אילטוב – חבר הכנסת גל?

שרון גל:

בעד.

היו"ר דוד ביטן:

ישראל אייכלר, יהדות התורה, איננו. ינון מגל?

ינון מגל:

בעד.

היו"ר דוד ביטן:

תוצאות ההצבעה: 9 – בעד, 2 – נגד. תודה רבה.

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

יש לנו דיון נוסף בערעור של חברת הכנסת עאידה תומא סלימאן על החלטת נשיאות
הכנסת שלא לאשר דחיפות הצעות לסדר היום. חברת הכנסת עאידה תומא סלימאן, את
יכולה להסביר את הערעור?

עאידה תומא סלימאן:

כן. כבוד היושב-ראש, תודה שנתתם לי את ההזדמנות לנמק. קודם כל, הערעור שלי
הוא על דחיית הבקשה שלי לדיון דחוף בנושא של תוכנית סל המזון.

היו"ר דוד ביטן:

חברת הכנסת הגישה הצעה לסדר דחופה בנושא סל המזון ולא אישרו לה את זה, אני
ממליץ כן לאשר את זה.

אורן אסף חזן:

אבל היתה סיבה למה לא אישרנו בנשיאות.

היו"ר דוד ביטן:

זה לא דחוף אבל אנחנו נמליץ כן לאשר.

אורן אסף חזן:

דוד, היתה סיבה למה לא אישרנו בנשיאות.

נורית קורן:

היתה סיבה למה זה לא אושר.

היו"ר דוד ביטן:

למה זה לא אושר?

נורית קורן:

הסיבה היא שהיו עניינים יותר חשובים השבוע ולכן זה לא אושר. גם בינתיים יש
רשות שמדברת על הנושא הזה ועוד לא יצאו בעניין.

היו"ר דוד ביטן:

מאה אחוז. אני ממליץ למרות זאת כן לאשר, שזה יתווסף.

עאידה תומא סלימאן:

למתי?

היו"ר דוד ביטן:

יעלה ביום רביעי.

אורן אסף חזן:

אדוני היושב-ראש, ברשותך, היתה סיבה נוספת, ביום רביעי אנחנו מארחים פה את
נשיא הבונדסטאג ואנחנו - - -

היו"ר דוד ביטן:

אוקיי, אז אנחנו מאשרים את זה לשבוע הבא.

אורן אסף חזן:

זה משהו אחר.

היו"ר דוד ביטן:

כהצעה לסדר לא על חשבון הסיעה שלכם, אוקיי?

עאידה תומא סלימאן:

כן, תודה.

היו"ר דוד ביטן:

לשבוע הבא. תודה רבה, הישיבה נעולה.

הישיבה ננעלה בשעה 12:50.
