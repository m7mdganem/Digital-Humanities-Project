הכנסת השבע-עשרה נוסח לא מתוקן

מושב שלישי

פרוטוקול מס' 212

מישיבת ועדת הכנסת

יום שני י"ט באדר א' התשס"ח (25 בפברואר 2008), שעה 11:30

סדר-היום: בקשות חברי הכנסת להקדמת הדיון בהצעות החוק הבאות:

1 הצעת חוק פיצוי לנפגעי פוליו (תיקון – נפגע פוליו שלקה במחלת הפוליו לפני
קום

המדינה), התשס"ח-2008, (פ/3352) – של חה"כ עתניאל שנלר.

2. הצעת חוק המרכז להנצחת ותיעוד גוש קטיף, התשס"ח-2008 (פ/3379), של חה"כ

אורי אריאל וקב' ח"כים.

3. הצעת חוק הנוער (תיקון- צילום קטין) (פ/3316) – של חה"כ אלי אפללו

4. הצעת חוק הגנת הצרכן (תיקון – ביטול עסקה והחזר כספי), התשס"ח-2008

(פ/3243), של חה"כ יעקב מרגי.

5. הצעת חוק התייעלות אנרגיה במבני ציבור, התשס"ח-2008 (פ/3328), של חה"כ דב 

 חנין. 

נכחו:

חברי הוועדה:

דוד טל – היו"ר

יולי אדלשטיין

דוד אזולאי

אלי אפללו

אורי אריאל

אלי גבאי

יצחק זיו

נדיה חילו

דב חנין

יואל חסון

שלי יחימוביץ

שלמה מולה

אלכס מילר

יעקב מרגי

מאיר פרוש

ראובן ריבלין

רונית תירוש

מוזמנים:

איל ינון – מזכיר הכנסת

נאזם בדר – סגן מזכיר הכנסת

דן מרזוק – עוזר למזכיר הכנסת

ייעוץ משפטי: ארבל אסטרחן

מנהלת הוועדה: אתי בן יוסף

מזכירת הוועדה: נועה בירן

רשמת פרלמנטרית: רותי וייס

 

הצעת חוק פיצוי לנפגעי פוליו (תיקון – נפגע פוליו שלקה במחלת הפוליו לפני
קום המדינה), התשס"ח-2008, (פ/3352) – של חה"כ עתניאל שנלר.

היו"ר דוד טל:

בוקר טוב, אני מתכבד לפתוח את ישיבת ועדת הכנסת. על סדר יומנו בקשות חברי
הכנסת להקדמת הדיון בהצעות החוק הבאות לפני הקריאה הטרומית. ברשותכם אני
רוצה לומר שבאיזשהו שלב הגענו למצב שאנחנו מאשרים פטורים, אולי בצורה
אינפלציונית. בקטע הזה אני רוצה לבקש מכם ממש להתמקד, בלי חשבונות של אנשי
קואליציה או אנשי אופוזיציה אלא רק מי שבאמת ובתמים, וזה צריך להיות
במשורה, כדי שנגיע למצב הקודם שהיה בזמנו שוועדת הכנסת מאשרת פטורים רק
במקרים מיוחדים. אם תמצאו לנכון שפרק זמן של חובת הנחה של 45 יום הוא פרק
זמן ארוך ותרצו לצמצם את זה ל-25 יום – יהיה אפשר לנוע למהלך כזה ולו בתנאי
שוועדת הכנסת לא תאשר פטורים בצורה כזאת מהירה יחסית. אני רק חושש שאם
נצמצם את זה ל-20, 25 יום אז יהיה את ה-25 יום שזה פרק זמן קצר וועדת הכנסת
תמשיך לאשר פטורים בצורה מפליגה. אני רוצה את זה רק כחומר למחשבה ונראה איך
נתמקד ונתמרכז בנושא הזה לכיוון של לא לאשר הרבה מאוד פטורים מחובת הנחה.
אם יהיו חברים שיפנו אלי בבקשה לצמצם את פרק הזמן שקבוע בחוק, 45 יום לפרק
זמן אחר, אני מוכן להעלות את הנושא הזה שוב לדיון. חבר הכנסת מרגי, רציתי
להוסיף משהו?

יעקב מרגי:

רק להזכיר את האמירה הצינית של חבר הכנסת רובי ריבלין בנושא פטורים שהוא
תמיד ממליץ להביא לפה רק את אלה שלא חושבים שזה דחוף.

היו"ר דוד טל:

אם כך נתחיל. הצעה ראשונה, הצעת חוק פיצוי לנפגעי פוליו (תיקון – נפגע
פוליו שלקה במחלת הפוליו לפני קום המדינה), התשס"ח-2008, (פ/3352) – של
חה"כ עתניאל שנלר. חבר הכנסת שנלר ייפה את כוחי להציג את הנושא הזה. אומר
רק בקיצור שחוק הפוליו שעבר הוא חוק חברתי ממדרגה ראשונה, דא עקא שהחוק
אומר שמי שהיה בישראל ונפגע בישראל יהיה זכאי לכך וכך. רק הפרשנות הדווקנית
אולי, של המוסד לביטוח לאומי, שהוא לדעתי היה צריך להיות מאוד בעד ההרחבה
שלו, גם מי שהיה יום לפני הקמת המדינה אז הוא לא יזכה?

קריאה:

80 איש בסך הכל.

היו"ר דוד טל:

דיברו איתי על 60 איש ועל 40 איש. החוק מדבר רק על ישראל. הצעת החוק של חבר
הכנסת שנלר היא כזאת שניקח בחשבון גם את אותם 40, 50 שאינם נופלים בקטגוריה
הזאת על פי הפרשנות של ביטוח לאומי כך שנתקן את הטעון תיקון. חבר הכנסת
אדלשטיין, בבקשה.

יולי אדלשטיין:

תודה אדוני. ראשית אני מברך על האמירה שלך בתחילת הישיבה. ב-3 הקדנציות
שאני יושבת בוועדת הכנסת אני נלחם בתופעה של פטורים גורפים מחובת הנחה וחוץ
מלרכוש כמה אויבים בבית לא ראיתי תוצאות, אולי באמת בדרך אחרת נראה תוצאות.

לגבי החוק, בדרך כלל אני לא מתבטא בחריפות אבל כאן ארשה לעצמי. כשניגש אלי
בזמנו עוזרו של חבר הכנסת שנלר והציע לחתום בתמימות על הצעת החוק, בפרוזדור
כמקובל, חשבתי שמדובר במקרה רגיל של העתקת הצעת חוק, כי אני וחבר הכנסת רן
כהן ועוד מישהו כבר הניחו את התיקון הזה מזמן ואני חושב שזה כבר עבר את
ה-45 יום. לכן אמרתי שאני לא יכול לחתום יש לי הצעה כזאת שכבר מונחת כמה
שבועות.

כשקראתי את הצעת החוק, אחרת מהתבטאות שזאת הצעת חוק גזענית – אני לא יכול
לתאר אותה, וגם זה מוכיח עד כמה אנשים שחותמים על הצעת חוק אפילו לא קוראים
על מה הם חותמים. מילא אני מבין, אתה אמרת ואני מסכים איתך, שלהעביר את חוק
הפוליו היה דבר חשוב ביותר בנושא חברתי ממדרגה ראשונה, וכשמעבירים הצעת חוק
עושים כל מיני פשרות, ולכן הגדירו את החוק רק על אלה שחלו במדינת ישראל
לאחר הקמת המדינה.

היו"ר דוד טל:

זאת פרשנות של הביטוח לאומי.

יולי אדלשטיין:

זה מה שכתוב בחוק.

היו"ר דוד טל:

זה לא כתוב.

יולי אדלשטיין:

עכשיו, כשכבר מנסים לתקן, לא לכלול את אלה שעלו לארץ וחתומים פה מיכאל
נודלמן ואמנון כהן וליה שמטוב ונציגי ש"ס שלא נולדו בארץ ונציגי ישראל
ביתנו שלא נולדו בארץ, לא הם ולא הוריהם. אז איך אפשר בכלל להביא תיקון
כזה? אני לא מבין, ועוד לדרוש על זה פטור מחובת הנחה.

שלי יחימוביץ:

בוא נביא עוד תיקון.

יולי אדלשטיין:

כבר מונח ובשבוע הבא גם אגיש אותו. אבל אני אומר, מילא כשמעתיקים הצעת חוק
כפשוטה - - -

רונית תירוש:

לא הבנתי את הטיעון שלך.

יולי אדלשטיין:

מי שעלה לארץ בשנת 49 לא זכאי, ומי שנולד בארץ לפני 48 כן זכאי. למה צריך
את ה"אובר חוכם" הזה.

יואל חסון:

מי שעלה חולה - - -

יולי אדלשטיין:

על זה אני מדבר.

יואל חסון:

הוא גם צריך לקבל פיצויים?

היו"ר דוד טל:

לא. חבר הכנסת אפללו, בבקשה.

אלי אפללו:

אני מדבר על החוק כמות שהוא ואני דווקא מאלו שתמכו בהרחבת החוק כשגייסנו
עוד תקציב של עוד 50 מיליון שקל בחוק ההסדרים, כדי לפתור בעיה של חלק נוסף
שהם חולי פוליו. מה שעושה כאן חבר הכנסת עתניאל שנלר, הוא בא להגדיר עוד
חלק אחד של אנשים שלפני קום המדינה היו אזרחים פה וחלו במחלת הפוליו. עם כל
הכבוד לחברי הטוב חבר הכנסת אדלשטיין שהגיש הצעת חוק, עליה נדון כשהיא
תגיע. אני חושב שההצעה הזאת חשובה והיא תדון ואם הממשלה תתמוך בה - - -

יצחק זיו:

על כמה אנשים מדובר?

אלי אפללו:

שמעתי משהו כמו 80 איש - - -

היו"ר דוד טל:

יש כאלה שאומרים 40, 50.

שלי יחימוביץ:

הם הולכים ומתמעטים.

אלי אפללו:

כל יום הם הולכים ומתמעטים כמו שאומרת חברת הכנסת יחימוביץ. לכן אני אומר
שכל יום זה חשוב וגם את ההצעה שלך, חבר הכנסת אדלשטיין, אם היית מביא אותה
לכאן לקבל פטור מחובת הנחה – הייתי תומך בך.

היו"ר דוד טל:

חבר הכנסת אפללו, זה יעזור גם לחבר הכנסת אדלשטיין הגם שהצעת החוק שלו כמעט
בשלה, אבל ברגע שהוא יגיש את הצעת החוק הזאת תוכל להגיש גם את שלך וממילא
תצרף את זה לזה.

אלי אפללו:

אלו שתי הצעות שונות.

היו"ר דוד טל:

למה? גם הוא מדבר על מי שהיה תושב בישראל - - -

אלי אפללו:

זה שונה לגמרי.

שלי יחימוביץ:

הוא מדבר על אדם שחלה לפני שעלה לישראל, וזה יכול להיות הבדל תקציבי.

רונית תירוש:

אבל בחוק של יולי אדלשטיין, הם כלולים או לא?

אלי אפללו:

לא, זה שונה לגמרי.

היו"ר דוד טל:

החוק של אדלשטיין מרחיב את הצעת החוק הרבה מעבר למה שמציע עכשיו חבר הכנסת
שנלר.

שלי יחימוביץ:

אדוני היושב ראש, יש כאן 2 הצעות חוק שונות לחלוטין אם כי שתיהן באותו
עניין, שתיהן הצעות חוק מצוינות. אחת מדברת על החלת החוק גם לגבי מי שחלו
לפני קום המדינה והיו בישראל, דבר שהמחוקק התכוון לו מלכתחילה אבל הפרשנות
לקחה אותו למקום שגוי לרעת החולים. וחוק אחר שהוא טוב, ואני מקווה חברי,
חבר הכנסת יולי אדלשטיין, שלא תכעס עלי אם אגיד שגם אני הנחתי הצעת חוק
כזאת. ושתיהן טובות ושתיהן צודקות, מדובר בשתי הצעות חוק שונות לחלוטין.
השנייה מדברת על פיצוי על פי אותה הצעת חוק למי שחלו במחלה לפני שעלו
לישראל. להתנגד להצעה שלפני קום המדינה כיוון שיש הצעה אחרת של מי שחלו
לפני שעלו לארץ - אני לא מוצאת שזה נכון. אני חושבת שצריך להוציא לדרך את
הצעת החוק הזאת. אחר כך נפעל במשותף לקידום הצעת החוק שלנו ונעשה שתי מצוות
בשתי הצעות חוק שונות.

היו"ר דוד טל:

תודה, חברת הכנסת רונית תירוש.

רונית תירוש:

פנו אלי חולי פוליו שאינם מצליחים להביא למדינה מסמכים, הם טוענים שבבית
החולים אסף הרופא הייתה שריפה שכילתה את כל המסמכים בארכיון של אלה שחלו
והם צריכים להוכיח שהם חלו בארץ, לפחות לפי הפרשנות הנוכחית. איפה הם
נותנים בכל הסיפור הזה?

היו"ר דוד טל:

הבמה כדי להבהיר את הנקודה היא לא כאן, אנחנו כרגע רק נאשר או לא נאשר.
לאחר מכן בוועדה הרלוונטית, ועדת העבודה והרווחה אפשר לענות על כל השאלות
האלה.

רונית תירוש:

אם החוק הזה שמחריג כאוכלוסייה נפרדת את אלה שחלו טרם הקמת המדינה – אולי
ממילא הם כבר יכללו שם, כלומר כבר לא תהיה חשיבות לזה שהם היו פה והמסמכים
נשרפו.

היו"ר דוד טל:

את זה צריך לבדוק עם היועצים המשפטיים. בכל מקרה, אם אין עוד דוברים, אני
מעלה להצבעה. מי בעד לאשר פטור מחובת הנחה להצעת חבר הכנסת שנלר ירים את
ידו? מי נגד? מי נמנע? תודה. אישרנו פטור מחובת הנחה לחבר הכנסת שנלר.

הצעת חוק המרכז להנצחת ותיעוד גוש קטיף, התשס"ח-2008 (פ/3379), של חה"כ
אורי אריאל וקב' ח"כים

היו"ר דוד טל:

נעבור לנושא הבא, הצעת חוק המרכז להנצחת ותיעוד גוש קטיף, התשס"ח-2008
(פ/3379), של חה"כ אורי אריאל וקב' ח"כים. בבקשה חבר הכנסת אריאל, למה זה
דחוף ולמה צריך לאשר עכשיו?

אורי אריאל:

בקצרה היות והסברתי בשבוע שעבר ולא נערכה הצבעה מחוסר קוורום, המטרה היא
לאסוף את כל החומר הרלוונטי לעניין ולשמר אותו. כמובן שהזמן לא עובד
לטובתנו. חלק גדול מהחומר נמצא במכולות, כל מיני ארגזים שבסך הכל זרוקים
ונעלמים עם הגשם והרוח. זה לא נמצא במקום מסודר בגלל המציאות שהם נמצאים בה
לצערנו. כולם מתיישבים שנמצאים בכל מיני מבנים זמניים שאין מקום לאכסן את
כל הציוד והולך חומר שאין לו תחליף. לא נמצא אותו אחרי זה ולא נוכל לטפל בו
ולכן אנחנו מבקשים לזרז את העניין.

היו"ר דוד טל:

התייחסויות רבותי? אין. אני מעלה את זה להצבעה. מי בעד פטור מחובת הנחה
להצעת החוק של חבר הכנסת אריאל? מי נגד? מי נמנע? תודה. ועדת הכנסת אישרה
פטור מחובת הנחה לחבר הכנסת אריאל.

הצעת חוק הנוער (תיקון- צילום קטין) (פ/3316) – של חה"כ אלי אפללו

היו"ר דוד טל:

רבותי חברי הכנסת, כפי שאמרתי לכם בתחילת הדיון, כנראה שבישיבה הבאה שתדון
בפטורים אחיל קצת את המסורה - - -

יעקב מרגי:

לשם ההגינות צריך לציין שבשבוע שעבר לא הייתה ישיבה, לכן הכמות גדולה
השבוע.

היו"ר דוד טל:

הצעת החוק של חבר הכנסת אריאל הייתה על סדר היום, של דב חנין הייתה על סדר
היום, גם חבר הכנסת מרגי על סדר היום. אנחנו עוברים להצעת חוק הנוער של חבר
הכנסת אלי אפללו. חבר הכנסת אפללו, אתה רוצה להסביר?

אלי אפללו:

זוהי הצעת חוק שראויה לפטור מחובת הנחה. מדובר בילדים שהחוק היום לא מאפשר
לפרסם את שמם. היום הילדים האלה שלא מאפשרים לפרסם את שמם ולא את תמונתם
אבל מגיעים לבית המשפט עשרות עיתונאים ומתנפלים עליהם והילדים האלה מרגישים
הכי רע בעולם. הם צריכים להתכסות, לא מספיק הטראומה שהם עוברים, ובנוסף,
אחרי זה התמונות שלהם מופצות באינטרנט. כמו שכולנו יודעים שיש ראשי תיבות
של השמות א', ב', ג' - אבל השמות המלאים מופצים בכל אתרי האינטרנט. הצעת
החוק באה להוסיף לחוק שיהיה אסור לצלם אותם.

היו"ר דוד טל:

למה זה דחוף לפטור את זה?

אלי אפללו:

כי כל יום בבתי המשפט הדברים האלו נעשים. כל יום הילדים האלה נפגעים מכך
שמצלמים אותם, אני חושב שכל יום הוא יום חשוב.

היו"ר דוד טל:

תודה, חבר הכנסת אזולאי.

דוד אזולאי:

אדוני היושב ראש, אני חושב שעם כל הכבוד, הצעתו של חבר הכנסת אפללו, אולי
אתה לא מודע לכך אבל היום לפי החוק אסור לפרסם את שמו ואת תמונתו של הקטין.
לכן אני לא מבין מה הבהילות בחוק הזה - - -

יצחק זיו:

על האינטרנט.

דוד אזולאי:

גם באינטרנט לא מפרסמים את שמו ולא מפרסמים את תמונתו. לכן אני לא רואה את
הבהילות הרבה בעניין הזה. חוץ מזה אני חושב שהגיע הזמן שנשנה גישה. לצערי
הרב ישנם פושעים שבגלל היותם קטינים עושים מעשים פעם, פעמיים שלוש. אני
מציע שנפסיק להגן עליהם בעניין הזה.

אלי אפללו:

המועצה לשלום הילד תומכת בזה. הייתה ועדה שהביאה את ההמלצות בעניין הזה.
לנושא האינטרנט, נכון שהחוק מונע מהם לפרסם אבל ביום יום מפרסמים עשרות
מקרים כאלו.

דוד אזולאי:

לא נכון.

אלי אפללו:

אני אומר לך שכן.

היו"ר דוד טל:

תודה רבה, חברת הכנסת נדיה חילו, בבקשה.

נדיה חילו:

נכון הוא שחוק הנוער טיפול והשגחה מגן, ויש בו כמה סעיפים שכל עניינם למנוע
את זהויו של אותו קטין. אבל אנחנו עדים לכך שיש עקיפות של החוק הזה. איך
עוקפים אותו? הרי לא מפרסמים את שמו, מכסים את פניו כשגופו או כל מיני
פרטים מזהים נוספים גלויים ועוקפים את זה בדרך כזאת או אחרת, כך שהמחוקק
שהתכוון בחוק הנוער כמעט איסור טוטלי על זהותו של הקטין, יש פרצה מסוימת.
לדעתי החוק של חבר הכנסת אפללו בא כדי לסגור את אותה פרצה שנוצלה עד היום
לרעה, והיא נוצלה לרעה, אני יודעת שהיא נוצלה לרעה. זה שמצלמים אותו מכסה
את הפנים או חולצה או אם הוא במיטה חולה רואים את השיער שלו, הרבה פעמים גם
דרך סימנים חיצוניים אפשר לזהות. אם אנחנו באים וסוגרים את זה ואומרים לא
לצלם טוטלית – כך אנחנו מגנים עליו במאה אחוז.

היו"ר דוד טל:

מי בעד פטור מחובת הנחה לאלי אפללו? מי נגד? מי נמנע? תודה. נמנע אחד, חבר
הכנסת אלי אפללו קיבל פטור מחובת הנחה.

הצעת חוק הגנת הצרכן (תיקון – ביטול עסקה והחזר כספי), התשס"ח-2008
(פ/3243), של חה"כ יעקב מרגי.

היו"ר דוד טל:

חבר הכנסת מרגי, הצעת החוק הבאה שאתה מבקש עליה פטור, בבקשה.

יעקב מרגי:

אני מאלה שלא מרבים להשתמש בכלי הזה אבל מאחר והצעת חוק דומה נדונה, נומקה
במליאה ואמורה לעלות ואף נדחתה מהשבוע שעבר במחוותו של חבר הכנסת אבו וילן
על מנת שנצרף את הצעת החוק שלנו, לכן הפטור מחובת הנחה מתבקש פה ואשמח אם
חברי יתמכו.

היו"ר דוד טל:

התייחסויות? אין. מי בעד הצעת החוק של חבר הכנסת מרגי? מי נגד? מי נמנע?
תודה. אין אף נמנע אחד. הצעת החוק של חבר הכנסת מרגי קיבלה פטור מחובת
הנחה.

 הצעת חוק התייעלות אנרגיה במבני ציבור, התשס"ח-2008 (פ/3328), של חה"כ דב חנין 

היו"ר דוד טל:

 נעבור להצעת החוק הבאה של חבר הכנסת דב חנין, בבקשה. 

דב חנין:

עמיתי חבריי הכנסת, זו הצעת חוק שבין היוזמים שלה חברי קואליציה וחברי
אופוזיציה שעוסקת בשאלה סביבתית מאוד חשובה - התייעלות אנרגיה במבני ציבור.
למרות שזה לא נושא של קואליציה ואופוזיציה אני מודה להנהלת הקואליציה שדנה
בצורה מאוד עניינית והולכת איתנו בנושא הזה. הסיבה שלי מאוד דומה לסיבה של
חבר הכנסת מרגי. הצעות חוק שמסדירות קטעים של הנושא הזה כבר עברו בכנסת,
העברנו הצעת חוק על נורות חסכוניות. העברנו כל מיני הצעות חוק נקודתיות
אחרות. הצעת החוק הזו, שאגב נעשתה בתיאום עם הממשלה, מנסה לקחת את הנושא
בצורה יותר רוחבית. לא רק לדבר על נורה אלא לדבר על הסדר יותר רוחבי ואני
חושב שהכנסת תעשה נכון אם תאחד, לקראת הקריאה הראשונה את כל הנושאים כדי
שלא נתעסק פעם בנורות ופעם במזגנים אלא בצורה יותר כוללת, והצעת החוק הזו
שכאמור נעשתה בתיאום עם הממשלה תאפשר את הדיון הענייני והנכון הזה.

יעקב מרגי:

מי אמור לממן את העלות במבני ציבור - - -

דב חנין:

זה חוק שחוסך הרבה כסף, זה חל רק על רשויות ציבוריות.

היו"ר דוד טל:

תודה רבה. מי בעד פטור מחובת הנחה לחוק של ח"כ חנין? מי נגד? מי נמנע?
תודה. הצעת החוק של חבר הכנסת חנין קיבלה פטור מחובת הנחה, תודה רבה,
הישיבה נעולה.

הישיבה ננעלה בשעה 12:00
