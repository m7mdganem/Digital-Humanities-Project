הכנסת העשרים

מושב שני

פרוטוקול מס' 106

מישיבת ועדת הכנסת

יום שני, ו' באדר א התשע"ו (15 בפברואר 2016), שעה 12:15

סדר היום:

1. הצעת חברי הכנסת צחי הנגבי ומרב מיכאלי לתיקון תקנון הכנסת בנושאים: שעת
שאלות והצעות אי-אמון בממשלה

2. קביעת ועדות לדיון בהצעות חוק והצעה לסדר היום:

  א. הצעת חוק התקנים (תיקון - מעבדה מוסמכת לאישור ייבוא טובין),
  התשע"ו-2015

  ב. הצעת חוק איסור הפליה במוצרים, בשירותים ובכניסה למקומות בידור
  ולמקומות ציבוריים (תיקון – איסור הפליה מחמת מקום מגורים), התשע"ו-2015

  ג. הצעה לסדר-היום בנושא: תמ"א 41 וקידום הפחתת השימוש בפחם

3. בקשת יושב ראש ועדת הפנים והגנת הסביבה להעברת הצעת חוק לתיקון פקודת
העיריות (עידוד נשים בעסקים), התשע"ה-2015 (פ/147/20), מהוועדה לקידום מעמד
האישה ולשוויון מגדרי לדיון בוועדת הפנים והגנת הסביבה

4. בקשת הממשלה להקדמת הדיון בהצעות חוק לקריאה ראשונה:

  א. הצעת חוק נכי רדיפות הנאצים (תיקון מס' 22), התשע"ו-2016

  ב. מוסר תשלומים לספקים, התשע"ו-2016

5. בחירת ממלא מקום ליושב-ראש הכנסת בעת העדרו מהארץ

6. הצעת חברי הכנסת צחי הנגבי ומרב מיכאלי לתיקון תקנון הכנסת בנושאים: שעת
שאלות והצעות אי-אמון בממשלה

נכחו:

חברי הוועדה:

דוד ביטן – היו"ר

רוברט אילטוב

יואב בן צור

מכלוף מיקי זוהר

שולי מועלם-רפאלי

איילת נחמיאס ורבין

רועי פולקמן

יואב קיש

חברי הכנסת:

איתן ברושי

איתן כבל

עליזה לביא

יעל כהן-פארן

מיכל רוזין

מיקי רוזנטל

אעידה תומא סלימאן

מוזמנים:

  ------------------------------------------------------------------------
  עמיחי פישמן      –   ממונה ייעוץ משפטי, הרשות לזכויות ניצולי השואה, משרד
                       האוצר
  ---------------- --- ---------------------------------------------------
  אביעד נימקובסקי  –   לשכה משפטית, משרד האוצר

  לאה ורון         –   מנהלת ועדת הכלכלה, הכנסת

  ענת כהן          –   מנהלת ועדת העבודה, הרווחה והבריאות, הכנסת

  נעה בן שבת       –   יועצת משפטית, הכנסת

  רונית חייקין     –   מנהלת סיעת מרצ
  יעקבי                

  רומן גרביץ       –   מנהל סיעת ישראל ביתנו

  יאיר פז          –   דובר מפלגת המחנה הציוני
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הילה מליחי

1. הצעת חברי הכנסת צחי הנגבי ומרב מיכאלי לתיקון תקנון הכנסת בנושאים: שעת
שאלות והצעות אי-אמון בממשלה

היו"ר דוד ביטן:

אני פותח את הישיבה. נתחיל בהצעת חברי הכנסת צחי הנגבי ומרב מיכאלי לתיקון
תקנון הכנסת בנושאים: שעת שאלות והצעות אי-אמון בממשלה. אנחנו העלינו את זה
לפני כחודש. מרצ והרשימה המשותפת ביקשו לדחות את הדיון. מרצ טוענת שמההתחלה
היא הייתה נגד, והרשימה המשותפת היו בעד ועברו להיות נגד. האופוזיציה רצו
זמן לדסקס את העניין ביניהם. בינתיים, בעקבות פניות של סיעות שונות, עשינו
תיקונים קטנים מאוד שנשמעו לנו נכונים. אני אומר לכם את זה במפורש, למרות
שזה אופוזיציה-קואליציה בהסכמה, אבל האופוזיציה חזרה בה מההסכמה הזאת, אני
מתכוון להעביר את ההסכמה - - -

איילת נחמיאס ורבין (המחנה הציוני):

לא כל האופוזיציה חזרה בה מההסכמה.

היו"ר דוד ביטן:

לא כל האופוזיציה. אני מתכוון להעביר את זה כפי שהוסכם, למרות שאם אין
הסכמה, אז אני יכול לעשות מה שאני רוצה. אני לא מתכוון לשנות את ההסכמות
שהיו. אבל תגידי לי מה השינויים מההסכמות שהגענו אליהן. גם התעסקתי בזה, לא
רק צחי. אני גם התעסקתי בזה בסוף.

ארבל אסטרחן:

אני מציעה לעבור על זה ברצף, ואני אפנה את תשומת הלב איפה שיש שינויים.
הנוסח הזה גם הופץ לקראת הישיבה שהייתה אמורה להיות בשבוע שעבר ובוטלה, וגם
לקראת הישיבה היום. אנחנו מדברים על סעיף 44 לתקנון שעניינו הבעת אי-אמון.
הכול הוא מכוח חוק יסוד: הממשלה, סעיף 28, שגם הנוסח שלו מונח לפניכם, כי
צריך לוודא שאנחנו תואמים לנוסח חוק היסוד. סעיף קטן (א) כולל הגדרות שלא
מוצע לגעת בהן לעומת מה שקיים היום – הגדרה של סיום הדיון וסעיף העומד על
סדר-היום. תיכף תראו איפה משתמשים.

יואב קיש (הליכוד):

רגע, החוק לא לפנינו, אני לא יודע למה.

היו"ר דוד ביטן:

החוק למעלה.

יואב קיש (הליכוד):

זה החוק הקיים?

ארבל אסטרחן:

בדיוק. נוסח סעיף 28. אני אזכיר רק במילה שלפי חוק היסוד החדש כפי שתוקן
בסוף הכנסת הקודמת, כל סיעה יכולה להביע אי-אמון, אבל אי-אמון מחייב הודעה
על הרכב ממשלה חדשה וקווי היסוד שלה, ואם אי-האמון מתקבל, מיד הממשלה החדשה
מתחילה כהן.

היו"ר דוד ביטן:

בעיקרון, בגלל ההסכמות, אמרנו שזה יחול עד סוף הקדנציה הזאת.

ארבל אסטרחן:

אני אגיד משהו. חוק היסוד תקף ללא הגבלה, ונגיד מה השינוי. תסתכלו החל
מסעיף קטן (ב) בעמוד הראשון: "סיעה או מספר סיעות יחד רשאיות להגיש הצעה
להביע אי-אמון בממשלה ואמון בממשלה אחרת; הגישו מספר סיעות הצעה אחת, יראו
אותן כסיעה אחת לעניין סעיף זה". זה גם המצב היום. כמו היום, יכולות להיות
שתי דרכים להביע אי-אמון בממשלה, כי בישיבה הקודמת דיברנו על ביטול אחת
הדרכים. שתי הדרכים יישארו. או הצעת סעיף לסדר-היום, מה שאתם מכירים בימי
שני, או הצעה בסיום הדיון בכל סעיף העומד על סדר-היום. יש קריאה ראשונה או
שנייה.

היו"ר דוד ביטן:

בואי נסביר. ההגבלה הזאת של עשר בשנה - -

ארבל אסטרחן:

כן, תיכף נגיע להגבלה.

היו"ר דוד ביטן:

- - היא לא מונעת מה שיש היום, שכל סיעה יכולה לומר שהצבעה מסוימת היא
הצבעת אי-אמון. זה נשאר.

ארבל אסטרחן:

כמו שהיה בחוק העמותות בשבוע שעבר.

היו"ר דוד ביטן:

זה לא עשר, זה הרבה יותר אם משתמשים - - -

ארבל אסטרחן:

סיעה שרוצה להביע אי-אמון מוסרת למזכיר הכנסת הודעה בכתב על קווי היסוד של
המדיניות, על ההרכב וחלוקת התפקידים, כמו שאמרתי חוק היסוד מחייב. "ההודעה
תהיה חתומה בידי חבר הכנסת המיועד לעמוד בראש הממשלה המוצעת ותצורף לה
הסכמה של כל השרים המיועדים; ההודעה תעמוד בתוקפה כל עוד לא מסרה הסיעה
הודעה אחרת". זה אומר שאם סיעה הודיעה שהיא מסרה הודעה על קווי היסוד ועל
ההרכב, ושבוע אחרי היא עוד פעם רוצה להביע אי-אמון, את ההודעה הזאת היא לא
חייבת להגיש מחדש. הגישה פעם אחת, זה נשאר עד שהיא תודיע אחרת.

היו"ר דוד ביטן:

מקלה על האופוזיציה.

ארבל אסטרחן:

נכון.

"(4) מזכיר הכנסת יביא לידיעת חברי הכנסת את ההודעה" - - -

היו"ר דוד ביטן:

מי ראש הממשלה שבפעם האחרונה החלטתם עליו?

קריאה:

זהבה גלאון הייתה.

היו"ר דוד ביטן:

זהבה גלאון.

איילת נחמיאס ורבין (המחנה הציוני):

הם טוענים שלפעמים אנחנו מביאים אנשים מבחוץ, לא אצלנו בסיעה.

היו"ר דוד ביטן:

ראש הממשלה חייב להיות חבר כנסת.

איילת נחמיאס ורבין (המחנה הציוני):

לא, בכלל, הם טוענים - - - אנחנו מביאים אנשים חיצוניים.

היו"ר דוד ביטן:

אתם גאונים במחנה הציוני. זהבה גלאון מופיעה ואומרת שהרצוג לא מייצג אותם
יותר. אז את מי אתם שמים כראש ממשלה חלופי? אותה. מה זה אומר על מה שהיא
אומרת על הרצוג? תחשבו על זה.

איילת נחמיאס ורבין (המחנה הציוני):

באי-אמון?

היו"ר דוד ביטן:

לא משנה, באופן כללי.

איילת נחמיאס ורבין (המחנה הציוני):

אה, לא, זה לא היה אי-אמון. דובי, אל תבלבל אותי. זה הפך להיות אי-אמון, זה
לא היה אי-אמון.

ארבל אסטרחן:

מזכיר הכנסת יביא לידיעת חברי הכנסת את ההודעה הזאת על ההרכב ועל קווי
היסוד של הממשלה עד תחילת ישיבת הכנסת שבה יתקיימו הדיון או ההצבעה על הצעת
האי-אמון; לא הוגשה ההודעה לפני פתיחת הישיבה כאמור, לא תתקיים הצבעה על
הצעת האי-אמון. זאת אומרת, גם במקרה של אי-אמון בסוף נושא, צריך להגיש את
ההודעה מראש. זה יכול להיות באותו יום או במועד קודם יותר. לא יהיה יותר
מצב, כמו שקרה בפעם האחרונה, שהיו"ר אמר צריך לעשות הפסקה בשביל שיגישו
הרכב ממשלה ונשלח - - -

היו"ר דוד ביטן:

זה השינוי שעשינו מהנוסח הקודם. זאת אומרת, שיגישו יום לפני.

ארבל אסטרחן:

הם יכולים גם חודש לפני.

קריאה:

אי-אפשר בספונטניות.

ארבל אסטרחן:

בדיוק. ההודעה יכולה להיות ספונטנית.

היו"ר דוד ביטן:

את יכולה להשתמש בהגשה שהגשת. זאת אומרת, זה חל גם על זה. אתם לא צריכים
לעשות את כל התהליך עוד פעם. אבל אי-אפשר ברגע האחרון, לא יודעים מה הרכב
הממשלה.

ארבל אסטרחן:

נכון. שוב, בגלל השינוי הזה שממשלה פתאום יכולה לקום בהצבעה.

בהצעה להביע אי-אמון בממשלה המוגשת בדרך של הצעת סעיף לסדר-היום, מה שיש
בימי שני, יש לציין את עילת ההצעה; עילת ההצעה לא תשונה אלא במקרים אלה –
זה מה שקיים גם היום, לא נגענו בזה. אני עוברת לסעיף קטן (ג) בעמ' 2. עכשיו
אנחנו מדברים על המכסות. פסקה (1) זה החידוש הגדול.

"(ג) (1) לא יתקיימו בכל מושב של הכנסת יותר מעשרה דיונים להביע אי-אמון
בממשלה שהוגשו בדרך של הצעת סעיף לסדר היום". זה לא יהיה יותר בכל יום שני,
אלא במושב. מושב זה שני כנסים, עשר פעמים. תיכף תראו מתי זה עשר פעמים.
מוצע שזה יהיה בתוקף רק בכנסת הנוכחית. לעניין אי-אמון בסיום דיון בסעיף
שעומד על סדר היום, נשארות המכסות הקיימות היום.

יואב קיש (הליכוד):

לא, זה לא מה שכתוב. יחולו רק בתקופת הכנסת הנוכחית?

היו"ר דוד ביטן:

כן.

יואב קיש (הליכוד):

אז צריך לכתוב יחולו רק, כי יש פה עניין של חוסר בהירות, אולי יחולו ומפה
הלאה.

ארבל אסטרחן:

לא, ואז יחזרו למצב הקודם. נכון, זה לא מנוסח כהוראת מעבר.

יואב קיש (הליכוד):

אז צריך להבהיר.

היו"ר דוד ביטן:

להוסיף את המילה רק.

יואב קיש (הליכוד):

יחולו רק.

היו"ר דוד ביטן:

בסדר. קיבלנו את זה.

ארבל אסטרחן:

לעניין אי-אמון בסוף נושא, תישאר המכסה שקיימת היום. כלומר, סיעה שיש לה
פחות משבעה חברים יכולה שלוש פעמים במושב. בין שבעה לתשעה, עד ארבע פעמים.
סיעה גדולה יותר, אין לה מגבלה.

היו"ר דוד ביטן:

אני רוצה שתסבירי למה הצעת (ג)(1) מסייעת לסיעות הקטנות. כי היום הסיעות
הקטנות לא יכולות להגיש הרבה מאוד הצעות אי-אמון, לעומת זאת, בנוסח הזה, גם
מרצ, גם ישראל ביתנו, כולן מקבלות העדפה ממה שהיה עד עכשיו.

ארבל אסטרחן:

הם יכולים עשר פעמים, פלוס השלוש - - -

היו"ר דוד ביטן:

בדיוק.

ארבל אסטרחן:

לסיעות הקטנות זה עוזר, כמו שאמר יו"ר הוועדה.

היו"ר דוד ביטן:

עוזר מאוד לקטנות, היום אין להן את זה.

ארבל אסטרחן:

כי עשר הוא מועדים לכולם. המכסה שהייתה עד היום, גם לסוף נושא וגם לימי
שני, תחול עכשיו רק בסוף - - -

איילת נחמיאס ורבין (המחנה הציוני):

עכשיו הבנתי.

ארבל אסטרחן:

מזכיר הכנסת ינהל רישום של ההצעות. סעיף (ד) הוא הסעיף שיש בו כמה דברים
חדשים. הוא מדבר על עד מתי אפשר להודיע על עשר הפעמים האלה. זה טיפה מורכב,
תראו מה זה אומר. "סיעות האופוזיציה שמספר חבריהן מהווה רוב מקרב סיעות
האופוזיציה יודיעו ליושב-ראש הכנסת, עד יום ג׳" – היום אפשר להודיע שרוצים
אי-אמון ביום שני עד יום רביעי בסוף המליאה. פה העירו לנו שאם יודיעו עד
יום רביעי בסוף המליאה, למשל סיעת המחנה הציוני, איך סיעות אחרות ידעו
שבשבוע הבא - - - אי-אמון ויגישו גם? לכן מוצע פה איזשהו הליך דו-שלבי: עד
יום ג׳ בשעה 18:00, יודיעו סיעות האופוזיציה שמספר חבריהן מהווה רוב מקרב
סיעות האופוזיציה, שיש בהן יותר ממחצית מ-59 חברי האופוזיציה, כי הן מבקשות
שהצעתן להביע אי-אמון בדרך של סעיף לסדר-היום תידון בישיבת הכנסת הרגילה
הראשונה בתקופת כנס הכנסת, ליום שני, בשבוע שלאחר מכן. ואז, בישיבה הזאת של
יום שני, יידונו כל ההצעות שהוגשו עד יום רביעי למחרת בשעה 18:00. זאת
אומרת, עד יום שלישי ב-18:00 יודיעו הסיעות שהן מבקשות מועד אחד מהעשרה
ביום שני. תהיה יממה, עד יום רביעי ב-18:00 לכל סיעת אופוזיציה או קואליציה
שרוצה להגיש אי-אמון להגיש, ואז כל הבקשות שהוגשו עד יום רביעי ב-18:00
יידונו ביום שני. וזה יחול גם בשבוע שאין בו שלוש ישיבות רגילות של הכנסת,
אלא אם הודיע יו"ר הכנסת אחרת כפי שיודיע. אם נגיד יש איזה חג, ואז שני,
שלישי, רביעי זה חג או משהו כזה.

רונית חייקין יעקבי:

אפשר להעיר הערה כאן?

היו"ר דוד ביטן:

את רוצה להעיר הערה על זה? מה ההערה?

רונית חייקין יעקבי:

אני אגיד לך מה זה ייצור. זה ייצור שאנחנו ביום שלישי באופן אוטומטי נבקש
אי-אמון כדי שיהיה לנו, כי אנחנו לא יודעים מה יהיה עד יום רביעי.

היו"ר דוד ביטן:

למה?

רונית חייקין יעקבי:

אנחנו אף פעם לא היינו מוגבלים בזמן. אני חושבת שגם הזמן של יום רביעי
ב-18:00 הוא לא נכון. נניח שהמליאה היא עד 22:00 וקורה משהו ב-20:30 בלילה,
אתם מונעים ממני אולי להצטרף.

ארבל אסטרחן:

ואם קורה משהו בחמישי בבוקר? מה זאת אומרת אתם מוגבלים? גם היום אתם
מוגבלים.

היו"ר דוד ביטן:

מה ההבדל? אני לא הבנתי את העניין. היום את מוגבלת, את לא יכולה להגיש מתי
שאת רוצה.

רונית חייקין יעקבי:

אני יכולה להגיש ביום רביעי עד סוף סדר-היום.

היו"ר דוד ביטן:

אבל את לא יכולה להגיש עשרה, את יכולה להגיש – כמה היא יכולה להגיש?

רונית חייקין יעקבי:

לא משנה, אני מבקשת לא להגביל אותנו ביום רביעי ב-18:00, אלא עד סוף
סדר-היום של יום רביעי.

שולי מועלם-רפאלי (הבית היהודי):

זה נשמע לי לגמרי הגיוני, הרבה פעמים סדר-היום נגמר אפילו לפני 18:00.

היו"ר דוד ביטן:

מה שהיא אומרת, שהיא תוכל להצטרף. יש לנו בעיה עם זה?

ארבל אסטרחן:

אני אגיד לך למה רציתי לכתוב שעה. א', רציתי - - -

היו"ר דוד ביטן:

ואז תתמכו אם אנחנו נתקן לך את זה? לא שמעתי.

רונית חייקין יעקבי:

אין לי זכות הצבעה.

היו"ר דוד ביטן:

לא משנה, מרצ יתמכו? אני אוהב לתקן למי שתומך, לא למי שלא תומך.

איילת נחמיאס ורבין (המחנה הציוני):

דוד, כיוון שעמדנו ידועה בעניין הזה, אז תן לי להעיר לך שתי הערות. הערה
אחת, קודם החמצתי, ואני לא לגמרי יודעת איך – בסעיף (ב)(4) – וסליחה שאני
חוזרת אחורה.

היו"ר דוד ביטן:

עוד לא סיימנו להקריא.

איילת נחמיאס ורבין (המחנה הציוני):

אני מתנצלת, אבל כיוון שהפעם זה הובא בלי סימון תיקונים, אז אני – זו הערה
אמתית לסדר. זה בא בלי סימון תיקונים, ואני לא אוהבת את זה.

ארבל אסטרחן:

כי אחרת הכול היה בצבעים, כי החלפתי את כל הסעיף.

איילת נחמיאס ורבין (המחנה הציוני):

יקירה שלי, אין מה לעשות, אני מעדיפה את זה לפעמים בצבעים. אין מה לעשות.
את יודעת שאני סומכת עליך במלוא מובן המילה.

ארבל אסטרחן:

אגב, יש לי, פשוט הכול מחוק וכתוב מחדש, בגלל זה.

איילת נחמיאס ורבין (המחנה הציוני):

אני מבינה את הבעיה, אבל תבינו את הבעיה שלנו. הבעיה עם (ב)(4) שאין שום
סיבה בעולם שאנחנו נחרוג מהנוהג שמקובל עד היום שאנחנו בהצבעה על החלטה –
נניח תוך כדי הצבעה, דיון בחוק, אנחנו רוצים להפוך אותו להצבעת אי-אמון.
אין שום סיבה שיילקח מאתנו הכלי הפרלמנטרי הזה.

רונית חייקין יעקבי:

זה לא נלקח. זה לא נלקח, איילת.

היו"ר דוד ביטן:

אני אסביר לך מה הבעיה, זה לא נלקח. זה לא נלקח, לא הבנת את זה.

איילת נחמיאס ורבין (המחנה הציוני):

כן. כן. אתה צריך להודיע - - -

קריאה:

- - -

איילת נחמיאס ורבין (המחנה הציוני):

למה?

היו"ר דוד ביטן:

אני אסביר לך מה היה בפעם האחרונה. איילת, בפעם האחרונה הייתה הצעת חוק
שאמרתם, אבל לפי החוק היום של אי-אמון, צריך להציג ממשלה חלופית וכולי. אז
היינו צריכים להמתין, ואז העברנו את זה באינטרנט, ולא כולם ראו. אז מה
שאנחנו אומרים - - -

ארבל אסטרחן:

גם ההמתנה הייתה פיקטיבית.

היו"ר דוד ביטן:

מה שאנחנו עושים הפעם, שאנחנו לא מחייבים בכל פעם להגיש מחדש. אם הגשת פעם
אחת, את יכולה להגיד אני מסתמכת על ההצעה שהגשנו לפני חודש, אין בעיה עם
זה.

רונית חייקין יעקבי:

זה יהיה לך לכל הקדנציה. את הגשת קווי יסוד, זה יהיה לך לכל הקדנציה.

ארבל אסטרחן:

ב-1 במרץ הגשת, ושבוע אחרי זה - - -

היו"ר דוד ביטן:

אין פה שום בעיה. אין פה שום בעיה.

איילת נחמיאס ורבין (המחנה הציוני):

אבל עדיין צריך להודיע - - -

ארבל אסטרחן:

רק את ההודעה על הרכב הממשלה, לא את ההודעה על האי-אמון. את האי-אמון אתם
יכולים עדיין - - -

איילת נחמיאס ורבין (המחנה הציוני):

מה זאת אומרת? רגע, ארבל, אז את אומרת שבכל הצבעה - - -

יעל כהן-פארן (המחנה הציוני):

זה מה שאומרים, שצריך להיות בקנה, במגירה, כל הזמן הצעת אי-אמון שהגשנו.

איילת נחמיאס ורבין (המחנה הציוני):

כן, אבל זה מה שאתם אומרים, אתם מבינים? זה מאוד מרחיק לכת.

ארבל אסטרחן:

היום יש חוק שאתם רוצים להביע אי-אמון בסוף שלו. אתם לא צריכים להודיע מראש
שאתם תבקשו אי-אמון. אתם צריכים מראש - - -

היו"ר דוד ביטן:

תגידו זו לחודשיים הבאים הממשלה שלנו. תרצי להגיש, תגישי. יש בעיה, יש
לקונה. יש את החוק, ויש את האפשרות הזאת. לא חשבו על זה.

איילת נחמיאס ורבין (המחנה הציוני):

דוד, בבקשה. יש לי בקשה. אני חושבת שזה לא מספיק מחודד ושזה לא מספיק ברור.
אז אני מבקשת ממך שזה יהיה ברור באופן בלתי ניתן לפרשנות.

היו"ר דוד ביטן:

לתקן את הנוסח?

איילת נחמיאס ורבין (המחנה הציוני):

כן. לחדד אותו.

היו"ר דוד ביטן:

תגידי מה התיקון שאת רוצה.

איילת נחמיאס ורבין (המחנה הציוני):

אני רוצה לעבור על זה. חייב להיות ברור שאני לא צריכה להודיע מראש שהצעת
חוק מסוימת הופכת להצעת אי-אמון בתחילת הישיבה, אלא מרגע שאני - - -

היו"ר דוד ביטן:

את יודעת מה, תכתבי ככה בסוף הסעיף: אלא אם כן הודיעו שבקשה לאי-אמון היא
בתוקף. אם הם הודיעו, אז היא בתוקף, לא צריך לעשות חדש.

איילת נחמיאס ורבין (המחנה הציוני):

זו המשמעות, אתם מבינים את זה.

ארבל אסטרחן:

תסתכל על (3) – ההודעה תעמוד בתוקפה כל עוד לא מסרה הסיעה הודעה אחרת. זה
תוקף לאורך זמן.

היו"ר דוד ביטן:

אז תפני לסעיף (3).

איילת נחמיאס ורבין (המחנה הציוני):

נכון, זו גם אפשרות.

ארבל אסטרחן:

(4) מפנה ל-(3).

היו"ר דוד ביטן:

הנה, לא תתקיים הצבעה, אלא אם כן - - -

ארבל אסטרחן:

צריך לקרוא את (3) ו-(4) ביחד. לפני פתיחת הישיבה – זה גם יכול להיות חודש
לפני פתיחת הישיבה.

היו"ר דוד ביטן:

לא, לא הוגשה הודעה. איזו הודעה?

ארבל אסטרחן:

ההודעה שב-(3). כתוב: הודעה על הרכב וחלוקת התפקידים בין הסיעות.

היו"ר דוד ביטן:

תכניסי את זה שאם (3) בתוקף, לא צריך הודעה. לזה היא מתכוונת.

איילת נחמיאס ורבין (המחנה הציוני):

ארבל, תאמיני לי, הנוסח לא מספיק בהיר.

היו"ר דוד ביטן:

היא תנסח את זה. מה הנושא הבא?

איילת נחמיאס ורבין (המחנה הציוני):

בסדר, אני סומכת על ארבל.

היו"ר דוד ביטן:

הנה, אני עובר לסעיף שלכם. הבנת, תיקנו את זה.

ארבל אסטרחן:

הכוונה היא שעדיין בסוף נושא אפשר להפתיע - - -

היו"ר דוד ביטן:

מה עוד? איזו עוד הערה יש לך?

איילת נחמיאס ורבין (המחנה הציוני):

לא, כרגע אני חושבת שזה - - -

היו"ר דוד ביטן:

מה לגבי מה שהיא העירה לך?

איילת נחמיאס ורבין (המחנה הציוני):

רגע, וגם לגבי זה שאנחנו צריכים להודיע עד יום ג' בשעה 18:00.

היו"ר דוד ביטן:

מה הבעיה עם זה?

איילת נחמיאס ורבין (המחנה הציוני):

מה קרה? מה הלחץ?

היו"ר דוד ביטן:

תודיעי, מה קרה?

ארבל אסטרחן:

האמת היא שמי שביקש את זה הוא מנהל סיעת ישראל ביתנו, ואחר-כך דיברנו על זה
בינינו.

היו"ר דוד ביטן:

זה נשמע לי הגיוני.

איילת נחמיאס ורבין (המחנה הציוני):

אני מכבדת מאוד את מנהל סיעת ישראל ביתנו, אני חייבת להסכים אתו?

היו"ר דוד ביטן:

למה ביקשתם את זה?

רומן גרביץ:

אם הם מחליטים ביום רביעי להגיש אי-אמון, אין לנו זמן התראה להגיש את
האי-אמון. הם קובעים, כי הם הסיעה הכי גדולה. הם קובעים את הזמן של
האי-אמון. אני מבקש - -

היו"ר דוד ביטן:

נשמע הגיוני, אני משאיר את זה.

רומן גרביץ:

- - התראה של 24 שעות.

היו"ר דוד ביטן:

מה קרה? אז תודיעו מראש, מה העניין?

איילת נחמיאס ורבין (המחנה הציוני):

אני חושבת שזה יותר מדי זמן מראש.

רונית חייקין יעקבי:

אבל אם ביום שלישי חשבנו שזה לא אקטואלי - - -

היו"ר דוד ביטן:

אני אסביר לכם איפה הבעיה, והוא צודק. הבעיה קיימת כשהרוב קובע. אם הרוב
קובע, מאיפה הוא - - -

איילת נחמיאס ורבין (המחנה הציוני):

אנחנו למדנו מהטובים ביותר, ידידי.

היו"ר דוד ביטן:

תודיעו מראש, אז אני אצטרף.

קריאה:

- - - רביעי בבוקר להוריד, אז מה נעשה?

ארבל אסטרחן:

עד מתי הם יכולים לחזור בהם? כי הם אמרו אז כל שבוע נבקש.

איילת נחמיאס ורבין (המחנה הציוני):

כן.

ארבל אסטרחן:

אם ביום שלישי עד 18:00 - - -

איילת נחמיאס ורבין (המחנה הציוני):

אני לא לגמרי מבינה, אני מוכרחה להגיד לך, דוד.

היו"ר דוד ביטן:

איך הוא יכול בכל שבוע? הוא צריך עשר בחודש.

ארבל אסטרחן:

נכון. הוא יגמור את העשר שלהם. האם אנחנו נחזור בהם?

רומן גרביץ:

כי אם - - - להגיש איזה אי-אמון, אני לא יודע על זה.

איילת נחמיאס ורבין (המחנה הציוני):

למה אתה לא יודע על זה?

שולי מועלם-רפאלי (הבית היהודי):

הם חייבים לתת לך את - - -

איילת נחמיאס ורבין (המחנה הציוני):

למה אתה לא יודע על זה? זה מה שאני רוצה להבין.

רומן גרביץ:

- - - לא הודיע.

היו"ר דוד ביטן:

אנחנו נכניס שאתם תודיעו, ואתם יכולים גם לחזור בכם.

ארבל אסטרחן:

עד מתי, עד יום ראשון, עד יום שני?

רונית חייקין יעקבי:

מה שזה אומר, שבכל יום שלישי - - -

היו"ר דוד ביטן:

עד יום ראשון אתם יכולים לחזור בכם. אז הם יקבלו את ההודעה, ואתם יכולים
לחזור.

איילת נחמיאס ורבין (המחנה הציוני):

רגע, דוד, הבעיה היא - - -

רומן גרביץ:

אנחנו ממילא תלויים בהם.

היו"ר דוד ביטן:

הם צודקים בעניין הזה. לפי זה, הם לא יגישו בחיים.

איילת נחמיאס ורבין (המחנה הציוני):

דוד, קודם כל, אני לא לגמרי הבנתי למה הם לא יודעים, אבל רומן יסביר לי
אחר-כך. תסביר לי דבר אחר. למה הדברים האלה, שלא היו בנוסח ובסיכומים
המקוריים, נכנסו?

היו"ר דוד ביטן:

אני אסביר.

איילת נחמיאס ורבין (המחנה הציוני):

הרי אלינו אין מה לבוא בטענות, אנחנו - - -

היו"ר דוד ביטן:

אני אסביר. אני אסביר. בשביל זה תקיים דיון. הרי מה קרה פה?

איילת נחמיאס ורבין (המחנה הציוני):

אני חושבת שזה - - -

היו"ר דוד ביטן:

אז תקשיבי רגע, תראי את התהליך. ישבו צחי ו – לא הגיעו להסכמות. נשארו
12-10 סעיפים פתוחים. נכנסתי לעניין, הגעתי לסיכום. כשנכנסים לתמונה, וכל
מיני סיעות אחרות באות ואומרות דברים שהם נכונים, אז אנחנו מכניסים אותם,
אין בעיה. היא העירה עכשיו הערה, אנחנו הולכים על זה. אנחנו לא מחפשים פה
להיות צודקים.

איילת נחמיאס ורבין (המחנה הציוני):

בסדר, אבל אתה תרצה שאנחנו נצביע על זה – אנחנו נעשה הקראה של סעיף-סעיף
להצבעה?

היו"ר דוד ביטן:

לא סעיף-סעיף, אנחנו מתקנים עכשיו.

איילת נחמיאס ורבין (המחנה הציוני):

לא, הוא לא מקריא את זה סעיף-סעיף. זה נראה לי לא הגיוני.

היו"ר דוד ביטן:

אנחנו מתקנים עכשיו.

איילת נחמיאס ורבין (המחנה הציוני):

הוא לא יעשה הצבעה על כל סעיף.

היו"ר דוד ביטן:

אני לא אכניס סעיף- סעיף.

איילת נחמיאס ורבין (המחנה הציוני):

הוא לא יעשה הצבעה על כל סעיף. אני חושבת שהסעיף הזה הוא לא לעניין.

היו"ר דוד ביטן:

מה לא לעניין?

איילת נחמיאס ורבין (המחנה הציוני):

עד יום ג'.

היו"ר דוד ביטן:

אבל יש בעיה עם ישראל ביתנו. מה את רוצה? אני לא מבין. מה זה, רק אתם
קיימים? הם לא קיימים?

איילת נחמיאס ורבין (המחנה הציוני):

לא, אני חושבת שאנחנו התייחסנו מאוד לסיעות הקטנות.

היו"ר דוד ביטן:

ראיתי, מה זה התייחסתם. כל הסיעות הקטנות נגד. מרצ נגד, הרשימה המשותפת
נגד, כולם נגד.

איילת נחמיאס ורבין (המחנה הציוני):

מרצ נגד כי הם נגד ההסכם באופן עקרוני, סליחה, זה לא אותו דבר.

היו"ר דוד ביטן:

נו, אז מה את רוצה? אני עוצר רגע את הישיבה כי יש בעיה עם יושב-ראש ועדת
הכלכלה.

רוברט אילטוב (ישראל ביתנו):

מה הבעיה שלך?

איילת נחמיאס ורבין (המחנה הציוני):

אני חושבת שזה לא מוצדק לעשות את זה - - -

רוברט אילטוב (ישראל ביתנו):

אנחנו חושבים שזה מוצדק.

איילת נחמיאס ורבין (המחנה הציוני):

מאה אחוז, אז אנחנו מתווכחים, מה הבעיה עם הוויכוח? רוברט, למה אתם כועסים
שאני מתווכחת אתכם?

רוברט אילטוב (ישראל ביתנו):

למה את כועסת?

איילת נחמיאס ורבין (המחנה הציוני):

אני לא כועסת בכלל. אני לא מבינה מה הבעיה שלכם עם זה שאני מתווכחת אתך. זה
מפריע לך שאני - - -

היו"ר דוד ביטן:

הצעת חוק התקנים. אני עוצר את הישיבה רגע.

רומן גרביץ:

כי את קובעת את סדר-היום.

איילת נחמיאס ורבין (המחנה הציוני):

אני הבנתי, רומן, אני הקשבתי לך רוב קשב, בניגוד אליך, שלא מקשיב. אני
מקשיבה.

היו"ר דוד ביטן:

רבותי, אני עוצר את הישיבה בסעיף. אני עוצר.

2. קביעת ועדות לדיון בהצעות חוק והצעה לסדר היום:

  א. הצעת חוק התקנים (תיקון - מעבדה מוסמכת לאישור ייבוא טובין),
  התשע"ו-2015

היו"ר דוד ביטן:

הצעת חוק התקנים. העלינו את זה לפני חודש או חמישה שבועות. ביקשנו להגיע
להסכם בין ועדת הרפורמות לוועדת הכלכלה. כמעט הגיעו להסכם, ופתאום זה
התפוצץ לנו.

רועי פולקמן (כולנו):

אני יכול להגיד משפט על זה?

איתן כבל (יו"ר ועדת הכלכלה):

סליחה, אני מבקש, אדוני, אפשר?

רועי פולקמן (כולנו):

אולי אני אציג את זה לפני?

היו"ר דוד ביטן:

תן לו להציג רגע.

רועי פולקמן (כולנו):

אני אומר את זה עם המון הערכה. אני גם חבר בוועדה של חבר הכנסת כבל ומעריך
אותו עד מאוד. אני רוצה לשתף טיפה מאחורי הקלעים של הדיון הזה. מדובר על
חוק - - - שהוא רפורמה אדירה בנושא יוקר המחיה במדינת ישראל. מה שקרה –
ואני מאוד מעריך את ועדת הכלכלה, שהיא עדיין ועדה בראשות האופוזיציה. ואני
רוצה לשתף כאן את חברי הוועדה, כי אני לא יודע אם כולם יודעים, גם החבר'ה
מהמחנ"ץ. יושב-ראש ההסתדרות, שאני מאוד מעריך אותו, אבל רמת המעורבות שלו
בימים האחרונים בשיחות טלפון – משר האוצר ועד רבים מהיושבים כאן סביב
לשולחן.

היו"ר דוד ביטן:

דווקא הוא לא צלצל אלי. מי שצלצל אלי הוא ברוש מהתאחדות התעשיינים. הוא לא
צלצל אלי.

רועי פולקמן (כולנו):

אני רוצה לספר לחברי הוועדה, כולל ידידי הטוב, איתן כבל, שאנחנו מקיימים
אחת לשבועיים ישיבות עבודה עם התאחדות התעשיינים, עם ההסתדרות, עם שי בירן
מההסתדרות. עוברים סעיף-סעיף, פרט-פרט, מקשיבים, דנים, בשביל לייצר תיאום
מלא. זה לא מספיק טוב. ואני אומר שוב, יש כאן ועדה – מה לעשות? יש כאן בסוף
שיח פוליטי ­– שהיא בראשות איתן כבל מהמחנה הציוני, עם הפעלת מעורבות בלתי
סבירה בעליל, של שני גופים – התאחדות התעשיינים והסתדרות העובדים הכללית –
כדי ליירט באופן ישיר רפורמה שתכליתה הוזלת יוקר המחייה, כשנאמר להם לאורך
כל הדרך שזה ייעשה עם התחשבות, עם רגישות, עם הבנה. הסתדרות העובדים זה עוד
יותר קיצוני. מילא התאחדות התעשיינים, שזה נוגע בלבת העיסוק שלהם. יש כאן
דיון על עובדים, ואין לנו כוונה לפגוע בעובדים שם, אבל לא יכול להיות
שבשביל 1,200 עובדים במכון התקנים, שאולי יהיה שם שינוי, יעצרו רפורמה
שתכליתה כל ייבוא הצעצועים למדינת ישראל וכל ייבוא מוצרי החשמל למדינת
ישראל.

איילת נחמיאס ורבין (המחנה הציוני):

1,200 עובדים זה הרבה. בתור מישהי שחתומה על החוק, 1,200 עובדים זה הרבה.

רועי פולקמן (כולנו):

שוב, הטענה שלנו היא שגם אם יהיה שינוי, העובדים האלה ילכו לעבוד במעבדות
מתחרות, זה לא שתיפגע עבודתם. אבל גם אם זה נכון, לא יכול להיות שההסתדרות,
בגלל עובדים במכון התקנים, תעצור רפורמה שנוגעת לתשעה מיליון אזרחי מדינת
ישראל ולעלויות השערורייתיות של ייבוא צעצועים למדינת ישראל. ולכן, כל מה
שאנחנו אמרנו – אני אומר את זה עם הרבה כאב, כי ניסינו להגיע להבנה –
שאנחנו לא יכולים להעביר את זה לוועדת הכלכלה, זה לא מטעמים של פרוצדורה
וכבוד הוועדה. יש כבוד אדיר לוועדת הכלכלה. זו אחת הוועדות החשובות, אני
חבר בה. אבל אני באמת אומר, חבר הכנסת כבל לא יוכל לעמוד בלחץ, שגם היום
הוא לא סביר, של ההתערבות הגסה של גופים כמו הסתדרות העובדים. הם לא ייתנו
לזה.

היו"ר דוד ביטן:

תן לי לומר לך משהו לטובת כבל - -

איילת נחמיאס ורבין (המחנה הציוני):

הייתי אומרת את זה על הרבה חברים בבית, אבל לא על חבר הכנסת כבל.

היו"ר דוד ביטן:

- - שהופעל עליו לחץ אדיר על-ידי ההסתדרות בחוק רשות השידור, והוא עמד בזה.

רועי פולקמן (כולנו):

בסדר, אבל זו ועדה של האופוזיציה, עם כוחות אדירים שיהרגו את הרפורמה הזאת.
ולכן אני בעד שהכול יעבור לוועדת הכלכלה, זו ועדה מדהימה, אבל היא בראשות
האופוזיציה.

היו"ר דוד ביטן:

מה רצית להגיד, כבל? לטובתו אני אומר שהוא עמד בלחץ.

רועי פולקמן (כולנו):

הוא חבר כנסת מדהים.

איילת נחמיאס ורבין (המחנה הציוני):

לא הערת שהוא חתום על החוק.

רועי פולקמן (כולנו):

הוא חתום על החוק, אבל זה לפני שידעתי על ההתערבות של ההסתדרות. - - -
להגיע להבנות.

היו"ר דוד ביטן:

ניתן לו לדבר. אני אגיד מה מפריע לי בעניין הזה.

איתן כבל (יו"ר ועדת הכלכלה):

שלום לכולם. אדוני היושב-ראש, ברשותך, אני אומר את זה כך, אני רוצה להזכיר
לידידי פולקמן שסדר החותמים הוא רועי פולקמן, איתן כבל ויושב-ראש הוועדה,
דוד ביטן. אני לא בטוח שאדוני מתנגד לחלקים בחוק יותר ממני. אמרנו את
הדברים לפרוטוקול? שאני אמצא את עצמי בוויכוח עם אנשים מהקואליציה יותר
מאשר אני אמצא את עצמי בוויכוח מול אנשים מול האופוזיציה. זה דבר אחד. דבר
שני, אני אומר את זה כך, באמת יש לי הערכה אליך. אתה יודע, אלה לא מילים
גבוהות, ולא עקיצה, כי כשאני עוקץ, מרגישים. אני אומר את זה ממקום שלדבר
עלי במושגים שמופעלים עלי לחצים, אין דבר שיותר מעליב אותי. אין דבר שמעליב
אותי יותר מאשר לדבר איתי במושגים כאלה. אני חושב שמעבר לעובדה שאנחנו
שלושה מסיעת המחנה הציוני שחתומים על החוק – איילת נחמיאס ורבין, פרופסור
יוסי יונה – אנחנו תומכים בחוק.

אני רוצה להזכיר לך שכבר בדיונים בוועדת הכלכלה כשעסקנו בחיבור מפעלים לגז,
אמרתי, ואמרנו לפרוטוקול שחייב שיהיו שינויים בתוך החוק. אני אומר לך
בכנות, מה כל העניין של כל האנשים המכובדים, מנשיא התאחדות התעשיינים, עבור
ליושב-ראש ההסתדרות? זה לא שהם יודעים שהם יכולים להכתיב לי. עד היום הזה
הם לא הכתיבו לי שום דבר. הם יודעים רק דבר אחד, שאפשר לדבר איתי, ואפשר
לנהל איתי דיאלוג. אפשר לנהל איתי שיח. זה הכול. אם לא משכנעים, ייקוב הדין
את ההר. ואני אומר לך, המקום הזה חייב לעבור טלטלה. אנחנו לא ליד, אני לא
בא ללטף אף אחד. אני לא בא לעשות "חנדלאך" למישהו. אני בא להעביר את החוק.
וכמו שסיכמנו אתה ואני, נשב ביחד, בוודאי בכל מה שנוגע ללבה. אני לא באתי
לכדרר את החוק. אתה יודע, גם החוק ההוא, שחשבו שכדררתי אותו, אתה יודע - -
-

רועי פולקמן (כולנו):

אני חשבתי כך עד לפני שבועיים, עד שראיתי את ההתערבות הלא סבירה של
ההסתדרות. על איתן כבל אני סומך, אבל עד השבוע – עד שראיתי את ההתערבות. לא
סביר בעיני שיו"ר ההסתדרות יתעסק בטירוף באיזו ועדה זה יהיה. זה לא סביר
בעיני, וזה גם חשוד בעיני, סליחה שאני אומר את זה. אני סומך על איתן כבל,
אבל - - -

היו"ר דוד ביטן:

זה לא ויכוח. אני אומר את זה במפורש. בעניין הזה אני תומך באיתן, אבל
מסיבות קואליציוניות אני לא מעלה את זה להצבעה. אני אומר לכם את זה בצורה
ברורה, לי מפריעים כמה דברים. ואני אומר את זה בגלוי. ועדת הרפורמות – יש
הבדל בין תקציב המדינה – - -

איתן כבל (יו"ר ועדת הכלכלה):

היא הוקמה לעניין הזה.

היו"ר דוד ביטן:

- - ושם אני הלכתי נגד איתן כבל ונגד היועצים המשפטיים, שהציעו שחוקים
מסוימים ילכו לוועדת הכלכלה. מכיוון ששם היה לנו רוב, אני העברתי את זה
לוועדת הרפורמות ולוועדות אחרות. כי זה תקציב המדינה, חוק ההסדרים, אני
חייב לעשות את זה. לעומת זאת, לא מוצא חן בעיני שוועדת הרפורמות הפכה להיות
ועדה פרטית של כולנו. זאת אומרת, הצעות חוק ממשלתיות של האוצר עוברים לשם,
והצעות חוק של חברי הסיעה עוברות לשם גם.

איתן כבל (יו"ר ועדת הכלכלה):

אפשר שבמקום הח"כים ישבו שם נציגי האוצר.

רועי פולקמן (כולנו):

זה לא קורה כל הזמן, אתה רואה - - - ברפורמות חריגות.

היו"ר דוד ביטן:

או לאלאלוף או – זה לא הולך בצורה כזאת. לעומת זאת, ועדת חוקה הפכה להיות
ועדה פרטית של הבית היהודי. היה לי ויכוח גדול מאוד עם יושב-ראש ועדת חוקה.
משום מה, הצעות החוק הפרטיות של חברי הכנסת לא באות שם לדיון, רק הצעות חוק
ממשלתיות ושל הבית היהודי. ואני לא מוכן לקבל את זה, אני אומר את זה
במפורש. אני אמרתי את זה גם ליושב-ראש ועדת חוקה, אם אתה לא תקדם את הצעות
החוק הפרטיות של חברי הכנסת, אני אקח את החוקים בחזרה. מה זה הדבר הזה? מה,
מכניסים את החוקים, שמים בכיס, מנערים את הכיס? כשרוצים סמכויות, סמכויות,
אבל צריך גם יעילות בהליכי חקיקה. אני בעד שהליכי החקיקה יתחילו ויסתיימו
מהר. ואם ועדה עמוסה, אז אני לא אעביר לה, בין אם זה כלכלה - - -

איתן כבל (יו"ר ועדת הכלכלה):

אדוני, בוועדה אצלנו עובדים חמישה ימים בשבוע, כולל ימי שלישי אחרי
הצהריים.

היו"ר דוד ביטן:

לא משנה. גם הוא עובד חמישה ימים בשבוע. כולם עובדים. אני לא מקבל את זה.
אני אומר דבר מאוד פשוט, אם ליושב-ראש יש בעיה של זמן, אני אעביר לוועדות
פחות עמוסות.

איתן כבל (יו"ר ועדת הכלכלה):

מאה אחוז.

היו"ר דוד ביטן:

ולא יעזור סמכויות. ואני אומר את זה ליועצת המשפטית, חוץ מסמכויות ועדה, יש
גם יעילות הדיון, יעילות החקיקה ומהירות.

איתן כבל (יו"ר ועדת הכלכלה):

מקבל.

היו"ר דוד ביטן:

זה הכול. זה גם אינטרס ציבורי. כמו שאמרתי ליושב-ראש ועדת החוקה, שאם הוא
לא יקדם, אני אקח לו את החוקים, ועכשיו הוא קבע ב-1.3 דיון בשש הצעות חוק
פרטיות, אני אומר אי-אפשר להמשיך בהתנהלות הזאת. ואני יודע שתמיד זה היה
ככה, אבל אצלי זה לא יהיה.

רועי פולקמן (כולנו):

דוד, אתה צודק, אבל הדיון כאן הוא לא פרוצדורלי. אתה יודע למה - - -

היו"ר דוד ביטן:

הבנתי את הבעיה. הבנתי.

רועי פולקמן (כולנו):

רק עוד משפט אחד. דוד, עוד משפט אחד. הסיבה שחוק מהותי כזה מגיע כהצעת חוק
פרטית, כיוון שגם המשרד הממשלתי הרלוונטי לעניין הזה לא הצליח לקדם את
הרפורמה הזאת כי הלחצים הם אדירים. אני לא אומר, חס וחלילה, שיפעילו על חבר
הכנסת כבל, אני סומך עליו.

איתן כבל (יו"ר ועדת הכלכלה):

שלושה חתומים.

רועי פולקמן (כולנו):

אבל רמת המעורבת כאן - -

איתן כבל (יו"ר ועדת הכלכלה):

שום דבר.

רועי פולקמן (כולנו):

- - של יו"ר ההסתדרות היא לא סבירה וגם לא בצורה עניינית.

איתן כבל (יו"ר ועדת הכלכלה):

אני אומר לך, אני אעשה, כמו בכל החוקים, את מה שנכון לעשות ציבורית.

רועי פולקמן (כולנו):

איתן, גם בעבר החוק הזה הגיע לוועדת הכלכלה, לא אצלך, ויורט שם מסיבות
פוליטיות.

לאה ורון:

סליחה?

רועי פולקמן (כולנו):

יש כאן אמירה עקרונית של הקואליציה - - -

לאה ורון:

חבר הכנסת פולקמן, על איזה הצעת חוק אתה מדבר?

רועי פולקמן (כולנו):

רפורמה במכון התקנים.

לאה ורון:

כי בכנסת הקודמת אישרה ועדת הכלכלה, בתום סדרה של דיונים מאוד ממושכים,
רפורמה במכון התקנים. הצעת חוק מאת הממשלה.

רועי פולקמן (כולנו):

יירטו את זה.

לאה ורון:

- - - במהלך הפגרה – יושבת פה יועצת השר בנט.

רועי פולקמן (כולנו):

אבל יירטו את זה.

לאה ורון:

מה זאת אומרת יירטו?

איילת נחמיאס ורבין (המחנה הציוני):

אבל לא בוועדת הכלכלה.

רועי פולקמן (כולנו):

זה יורט.

איילת נחמיאס ורבין (המחנה הציוני):

אבל לא בוועדת הכלכלה. זה מה שהיא אומרת לך, לא בוועדת הכלכלה.

רועי פולקמן (כולנו):

באיזו ועדה?

איילת נחמיאס ורבין (המחנה הציוני):

בוועדת הכלכלה זה עבר.

לאה ורון:

ועדת הכלכלה אישרה את הצעת החוק בקריאה ראשונה, שנייה ושלישית. מה זה?

היו"ר דוד ביטן:

רבותי, אני אכנס לזה בעצמי.

רועי פולקמן (כולנו):

זה לא אישי נגד הוועדה, אנחנו רוצים שזה יקודם. זה לא, חס וחלילה, נגד
הוועדה. הרפורמה הזאת לא סתם לא קודמה.

היו"ר דוד ביטן:

רבותי, אני לא אצביע על זה, אבל ביום רביעי בבוקר אני מביא את זה לדיון. עד
אז אנחנו נשב כולנו וננסה לקבוע פשרה.

איתן כבל (יו"ר ועדת הכלכלה):

אז גם סעיף 2.

שולי מועלם-רפאלי (הבית היהודי):

לא, סעיף 2 הולך לוועדת כלכלה. מה בכלל השאלה? זו הצעת חוק שלי.

איתן כבל (יו"ר ועדת הכלכלה):

לא, לא שלך. יקירה, על שלך אין ויכוח.

רועי פולקמן (כולנו):

ביטן, תדחה גם את זה לרביעי. זה יהיה דיון משותף.

איתן כבל (יו"ר ועדת הכלכלה):

דוד, גם את מספר 2 לרביעי.

  ב. הצעת חוק איסור הפליה במוצרים, בשירותים ובכניסה למקומות בידור
  ולמקומות ציבוריים (תיקון – איסור הפליה מחמת מקום מגורים), התשע"ו-2015

היו"ר דוד ביטן:

רבותי, סעיף 2 הצעת חוק איסור הפליה במוצרים, בשירותים ובכניסה למקומות
בידור ולמקומות ציבוריים (תיקון – איסור הפליה מחמת מקום מגורים),
התשע"ו-2015, של חברת הכנסת שולי מועלם. לאן, לוועדת הרפורמות?

שולי מועלם-רפאלי (הבית היהודי):

זה לכלכלה.

איתן כבל (יו"ר ועדת הכלכלה):

היא כבר נדונה. היא כבר נדונה, אדוני היושב-ראש, בוועדה.

איילת נחמיאס ורבין (המחנה הציוני):

כן, היא כבר נדונה, היא עברה.

שולי מועלם-רפאלי (הבית היהודי):

אני לא מבינה, זה בא לכלכלה.

היו"ר דוד ביטן:

מי בעד ועדת הכלכלה?

הצבעה

בעד העברת הצעת החוק לדיון בוועדת הכלכלה – פה אחד

נגד – אין

נמנעים – אין

הצעת החוק תועבר לדיון בוועדת הכלכלה.

היו"ר דוד ביטן:

הנה, קיבלת. תקשיב טוב, אני אומר לך את האמת, לא בדקתי מה העומס של ועדת
הכלכלה. אני הולך לבדוק את כל הוועדות הגדולות. אם יש עומס, אני מעביר את
זה לוועדות אחרות. אפילו מעמד האישה, שאין לה שום קשר, אני אעביר להם הצעות
חוק.

עאידה תומא סלימאן (הרשימה המשותפת):

למה אין לה קשר?

היו"ר דוד ביטן:

בדברים שלא קשורים לנשים.

עאידה תומא סלימאן (הרשימה המשותפת):

אני אמצא לך קשר, אין בעיה.

היו"ר דוד ביטן:

הצבעתי, זה עבר פה אחד.

  ג. הצעה לסדר-היום בנושא: תמ"א 41 וקידום הפחתת השימוש בפחם

היו"ר דוד ביטן:

הצעה לסדר בנושא תמ"א 41. לאיזו ועדה? כלכלה. איתן, בוא, נותנים לך עוד
משהו. מי בעד כלכלה?

הצבעה

בעד העברת ההצעה לסדר-היום לדיון בוועדת הכלכלה – פה אחד

נגד – אין

נמנעים – אין

ההצעה לסדר-היום תעבור לדיון בוועדת הכלכלה.

3. בקשת יושב ראש ועדת הפנים והגנת הסביבה להעברת הצעת חוק לתיקון פקודת
העיריות (עידוד נשים בעסקים), התשע"ה-2015 (פ/147/20), מהוועדה לקידום מעמד
האישה ולשוויון מגדרי לדיון בוועדת הפנים והגנת הסביבה

היו"ר דוד ביטן:

הצעת חוק לתיקון פקודת העיריות. בדרך כלל זה ועדת הפנים.

עאידה תומא סלימאן (הרשימה המשותפת):

למה?

היו"ר דוד ביטן:

השאלה מה המהות. אני אסביר לך. המבחן הוא פשוט.

עאידה תומא סלימאן (הרשימה המשותפת):

המהות היא כל העניין של העדפה מתקנת בנושא של מכרזים לרשויות - - -

היו"ר דוד ביטן:

אני אסביר לך איך זה הולך.

עאידה תומא סלימאן (הרשימה המשותפת):

שנייה. חוק המכרזים אומר שצריך לתת העדפה לעסקים בבעלות נשים. החוק הזה בא
להחיל את זה גם כן על מכרזים של הרשויות המקומיות. המהות של החוק עוסקת בכל
הנושא של קידום עסקים של נשים, בבעלות נשים, כדי לקדם - - -

היו"ר דוד ביטן:

אני אגיד לך מה המבחן, אחרת - - -

עאידה תומא סלימאן (הרשימה המשותפת):

זה לא עוסק ממש בענייני עיריות.

היו"ר דוד ביטן:

אני אסביר לך מה המבחן. המבחן הוא פשוט. אחרת כל פעם שיש אישה, אני צריך
להעביר לך, לא משנה איזה חוק זה, אפילו בנושא ביטחון. אם יש נשים, אני צריך
להעביר לוועדה שלך. המבחן הוא פשוט. מה המהות של התיקון? אם התיקון - - -

עאידה תומא סלימאן (הרשימה המשותפת):

המהות של התיקון היא בעניין של העדפה לנשים במכרזים. מה שקרה עד היום - - -

היו"ר דוד ביטן:

אבל במכרזים עירוניים, פקודת העיריות.

עאידה תומא סלימאן (הרשימה המשותפת):

שנייה. כן. מה שקרה עד עכשיו, שאף אחד לא התייחס לנושא של עסקים קטנים
בבעלות נשים בצורה רצינית, ולכן זה נפל בין הכיסאות. לכן עשינו את
ההסתייגות על החוק של הרשות לעסקים קטנים, כי אף אחד לא מקדיש לזה תשומת לב
ולא מקדם עסקים שהם בבעלות נשים. ולצערי הרב, אני חושבת שאנחנו בוועדה הכי
מבינות מה הקשיים ומה המכשולים שעומדים בפני נשים, ואנחנו נצליח לחוקק את
החוק הזה בצורה הכי טובה. לעומת זאת, אם זה יגיע לוועדת הפנים, עם כל
החוקים - - -

היו"ר דוד ביטן:

מי הגיש את הצעת החוק הזאת?

עאידה תומא סלימאן (הרשימה המשותפת):

חברת הכנסת עליזה לביא.

היו"ר דוד ביטן:

רק שתדעי שצריך היום תיקון לגברים, לא לנשים. אני ישבתי בוועדת מכרזים
בעיריית ראשון. ל-90% מהמכרזים שהיו התקבלו נשים, לא גברים. 90%. אז אני לא
יודע איזה תיקון אפליה צריך פה.

עאידה תומא סלימאן (הרשימה המשותפת):

אני לא יודעת מה קורה בראשון, אבל אני יודעת שהסטטיסטיקה אומרת - -

היו"ר דוד ביטן:

מה אפליה? אפליה היא בכיוון הפוך היום, לא בכיוון שלכם.

עאידה תומא סלימאן (הרשימה המשותפת):

- - שנשים – זה לא יכול להיות, רק 4% מהעסקים הקטנים במדינת ישראל בבעלות
של נשים. אז לא יכול להיות שברוב המכרזים זוכים עסקים של נשים.

היו"ר דוד ביטן:

כן, היום, אני רוצה להסביר לך.

עאידה תומא סלימאן (הרשימה המשותפת):

4% של עסקים מקבלים את כל המכרזים? איך יכול להיות?

היו"ר דוד ביטן:

אני אסביר לך מה קורה, למה באחוזים זה לא נראה. כי לאורך תקופה ארוכה –
קודם כל, לא היה איזון. דבר שני, יש מקצועות בעיריות שהם מקצועות גבריים,
מקצועות שטח, כמו למשל זבל וכל הדברים האלה. מה קורה? שם יש יותר גברים, אז
בפועל זה נראה כאילו יש אפליה, אבל במציאות, רוב התפקידים הבכירים היום
והפחות בכירים בעיריות מאוישים על-ידי נשים ולא על-ידי גברים. רוב המכרזים
– אני יכול להראות לך את זה במכרזים – מאוישים על-ידי נשים ולא גברים. אבל
אם את מסתכלת באחוזים, זה לא מסתדר לך, אבל זה המצב היום במכרזים. רוב
המתקבלות הן נשים ולא גברים. לכן האפליה היא הפוכה היום.

עאידה תומא סלימאן (הרשימה המשותפת):

קודם כל, אנחנו מדברים על מכרזים שונים.

היו"ר דוד ביטן:

זה סתם היה מעבר לזה.

עאידה תומא סלימאן (הרשימה המשותפת):

חלק מהדיון הזה מראה בדיוק למה צריך להעביר את הדיון לוועדה לקידום מעמד
האישה. חוץ מזה, אני לא רואה מי שמנסה לקחת את החוק.

היו"ר דוד ביטן:

אנחנו נקים ועדה משותפת של ועדת הפנים והוועדה למעמד האישה בראשות ועדת
הפנים, בסדר?

עאידה תומא סלימאן (הרשימה המשותפת):

למה?

היו"ר דוד ביטן:

כדי שאתם גם כן תהיו חלק מהעניין. אני הולך לקראתך.

עאידה תומא סלימאן (הרשימה המשותפת):

לא, אבל אני מבקשת, המליאה העבירה את זה לוועדה לקידום מעמד האישה. ועדת
הפנים הסתייגה וביקשה שזה יעבור אליה. אפילו לא טרחו להגיע להגן על העמדה
הזו. אני מנסה להסביר, רק 4% מהעסקים במדינת ישראל בבעלות של נשים, בגלל
שהן לא זוכות במכרזים ובגלל - - -

היו"ר דוד ביטן:

אני רואה שאני לא מצליח לשכנע אותה. אני לא רוצה לעשות הצבעה. אני לא
אצביע. אני אכנס ישיבה אתך ועם יושב-ראש ועדת הפנים וננסה להגיע למשהו,
בסדר?

עאידה תומא סלימאן (הרשימה המשותפת):

אני לא חושבת שיהיו שום פשרות בעניין הזה.

היו"ר דוד ביטן:

אני אנסה להגיע לאיזושהי הבנה.

עאידה תומא סלימאן (הרשימה המשותפת):

למה? תצביע, בבקשה.

היו"ר דוד ביטן:

אנחנו נעשה את זה מחר בבוקר.

עאידה תומא סלימאן (הרשימה המשותפת):

לא יכול להיות שנושא - - -

היו"ר דוד ביטן:

עאידה, במבחן שאמרתי, מה העיקר, היועצת המשפטית אומרת שעיקר החוק הוא ועדת
הפנים ולא הוועדה - - -

עאידה תומא סלימאן (הרשימה המשותפת):

למה?

ארבל אסטרחן:

כי זה מכרזים עירוניים.

עאידה תומא סלימאן (הרשימה המשותפת):

אבל אנחנו מדברים על סעיף שמדבר על העדפה מתקנת, זה לא נכון.

היו"ר דוד ביטן:

עאידה, אל תתעקשי. אנחנו נקיים ישיבה ונראה איך אפשר לפתור את זה.

ארבל אסטרחן:

- - - כל השיקולים במכרזים. אבל זה לא לא שייך למעמד האישה.

היו"ר דוד ביטן:

עאידה, אני אנסה לפתור את הבעיה בהסכמה. אני לא נגדך בעניין הזה. למה? בגלל
מה שאמרתי קודם, שהעומס על ועדת הפנים הוא עומס לא סביר. לכן אני אומר אולי
נעביר לך את זה.

עאידה תומא סלימאן (הרשימה המשותפת):

אני מצטערת מאוד, שכל מה שדיברת, כבוד היושב-ראש, לפני חמש דקות, על תהליך
החקיקה, על רצונך להעביר חוקים - - -

היו"ר דוד ביטן:

אמרתי. אמרתי. מה אמרתי כרגע? שבגלל העניין הזה אני מוכן לבוא לקראתך.

עאידה תומא סלימאן (הרשימה המשותפת):

אבל למה לפתור? אפשר לקבל החלטה.

היו"ר דוד ביטן:

מכיוון שיושב-ראש הוועדה לא פה. הוא לא פה.

עאידה תומא סלימאן (הרשימה המשותפת):

אבל אפשר לקבל החלטה. אפשר לקבל החלטה.

היו"ר דוד ביטן:

אבל הוא לא נמצא. אני אקיים ישיבה, וביום רביעי נעלה את זה שוב פעם.

עאידה תומא סלימאן (הרשימה המשותפת):

עובדה. איפה זה יושב בסדר העדיפות? חבל.

היו"ר דוד ביטן:

נעלה את זה ביום רביעי שוב פעם.

עאידה תומא סלימאן (הרשימה המשותפת):

חבל שמנסים לרוקן את אחת הוועדות החשובות מכל חקיקה, וזה מכוון.

היו"ר דוד ביטן:

עאידה, זה סתם. אני לא מחליט לרעתך ולא לטובתך. ביום רביעי.

עאידה תומא סלימאן (הרשימה המשותפת):

אני רואה את זה כל הזמן. חבל. כל מה שנאמר עד עכשיו לא חל על הוועדה.

היו"ר דוד ביטן:

למה? העברתי לך שתי הצעות חוק מוועדת העבודה לוועדה שלך לפני שבועיים.

עאידה תומא סלימאן (הרשימה המשותפת):

כי זה היה כל כך מובהק. זה היה כל כך מובהק.

היו"ר דוד ביטן:

לא. לא צריך סתם להגיד. לא צריך סתם להגיד. עובדה שהעברתי מוועדה לוועדה,
אז אני לא נגד הוועדה שלך. לא נכון. זה מה שהיה. לא תמיד צריך לדבר על
אפליה. העברתי לפני שבועיים שתי הצעות חוק.

4. בקשת הממשלה להקדמת הדיון בהצעות חוק לקריאה ראשונה:

א. הצעת חוק נכי רדיפות הנאצים (תיקון מס' 22), התשע"ו-2016

היו"ר דוד ביטן:

הצעת חוק נכי רדיפות הנאצים. למרות שרק לפני שבוע העברנו הצעת חוק של חברת
הכנסת מועלם בנושא הזה. זה כמעט אותו דבר.

עמיחי פישמן:

אפשר להתייחס? מדובר בהצעת חוק ממשלתית. קודם כל, אני מכיר היטב את ההצעה
של חברת הכנסת מועלם כי היינו בדיון.

היו"ר דוד ביטן:

ציין לפרוטוקול מי אתה.

עמיחי פישמן:

עורך דין עמיחי פישמן, הרשות לזכויות ניצולי שואה, משרד האוצר.

היו"ר דוד ביטן:

זו תחרות?

עמיחי פישמן:

לא, חלילה וחס. אנחנו בירכנו ותמכנו. פה מדובר בהצעה רחבה יותר שעוסקת בעוד
נושאים. הצעת החוק הזו מרחיבה הגבלת שכר טרחה לעורכי דין וגורמי טיפול גם
במקרה שהחלטה מינהלית נתנה מענק שנתי בלבד ולא רק תגמולים חודשיים. לאחרונה
ניתנה החלטה על-ידי שר האוצר לתת ליוצאי מרוקו שחוו הגבלות תחת שלטון וישי,
וליוצאי עיראק שחוו את אירועי "הפרהוד" מענק שנתי והטבות מסוימות. הרעיון
של הצעת החוק הוא להגביל גם שם את שכר הטרחה ולקבוע - - -

היו"ר דוד ביטן:

הבנו. מכיוון שזה נושא חשוב, ואנחנו רוצים להצמיד את זה לדיון שלה, שהוא
כבר קבוע ב-8.3 – בדקתי את הנושא של חוקה והמפלגה שלכם. רציתי לראות, כי
הוא אומר לי אין לי זמן. אמרתי רגע, בוא נבדוק את מועלם. ואז ראיתי שיש לו
הרבה זמן. לסמוטריץ היה לו הרבה זמן. ועוד, ועוד, ועוד. אנחנו לא ניכנס
לזה.

שולי מועלם-רפאלי (הבית היהודי):

יש לנו אח גדול פה.

היו"ר דוד ביטן:

לא יכול להיות שיהיה איפה ואיפה.

רועי פולקמן (כולנו):

הוא עושה בקרה על ועדות הכנסת.

שולי מועלם-רפאלי (הבית היהודי):

לא נכון שיהיה איפה ואיפה.

היו"ר דוד ביטן:

מי בעד לתת פטור מחובת הנחה? מי נגד?

אתי בן יוסף:

לקריאה ראשונה.

הצבעה

בעד ההצעה לאשר מתן פטור מחובת הנחה – פה אחד

נגד – אין

נמנעים – אין

ההצעה לאשר פטור מחובת הנחה נתקבלה.

היו"ר דוד ביטן:

פה אחד.

ב. מוסר תשלומים לספקים, התשע"ו-2016

היו"ר דוד ביטן:

הצעת חוק מוסר תשלומים לספקים לפני הקריאה הראשונה.

איילת נחמיאס ורבין (המחנה הציוני):

אני חושבת שאפילו לא צריך לקיים דיון.

היו"ר דוד ביטן:

הצעת חוק מוסר תשלומים לספקים, אתם יודעים שבעניין הזה כל הספקים - - -

איילת נחמיאס ורבין (המחנה הציוני):

הסכמה פה אחד.

היו"ר דוד ביטן:

אז אם אפשר להרוויח שבוע, גם טוב. מי בעד? מי נגד?

הצבעה

בעד ההצעה לאשר מתן פטור מחובת הנחה – פה אחד

נגד – אין

נמנעים – אין

ההצעה לאשר פטור מחובת הנחה נתקבלה.

היו"ר דוד ביטן:

אושר.

איילת נחמיאס ורבין (המחנה הציוני):

דוד, תזכיר לי משהו, בהצעת החוק מוסר תשלומים לספקים נפתר העניין מול
הרשויות המקומיות?

רועי פולקמן (כולנו):

לא, לא עד הסוף.

היו"ר דוד ביטן:

עדיין לא. יש בעיה אחת בהצעת החוק הזאת, שלא נותנים לה מענה. זה מועד אישור
חשבון. יכולים לחוקק כמה חוקים שרוצים, הרשויות לא מאשרות את החשבון, ואז
לא מקבלים את הכסף. אם לא ייתנו מענה לזה, אז הצעת החוק לא שווה כלום.

איילת נחמיאס ורבין (המחנה הציוני):

השאלה אם הרשויות עצמן אומרות שהן יכולות לעמוד – זאת אומרת מול הממשלה
לגבי העברת הכסף שהן אמורות לקבל מהממשלה.

היו"ר דוד ביטן:

אם לא יביאו, אז אני לא יודע. זה בדיונים בוועדה.

5. בחירת ממלא מקום ליושב-ראש הכנסת בעת העדרו מהארץ

היו"ר דוד ביטן:

ממלא מקום. מי ממלא המקום? יושב-ראש הכנסת עוד פעם יוצא לחו"ל.

אתי בן יוסף:

מה-16 עד ה-19.

איילת נחמיאס ורבין (המחנה הציוני):

את מי הוא מבקש?

היו"ר דוד ביטן:

הוא מבקש את וקנין. תאריכים 19-16. מילוי מקום – חבר הכנסת וקנין. מי בעד?

הצבעה

בעד ההצעה למנות את חבר הכנסת יצחק וקנין כממלא יושב-ראש הכנסת – פה אחד

נגד – אין

נמנעים – אין

ההצעה למנות את חבר הכנסת יצחק וקנין כממלא המקום נתקבלה.

6. הצעת חברי הכנסת צחי הנגבי ומרב מיכאלי לתיקון תקנון הכנסת בנושאים: שעת
שאלות והצעות אי-אמון בממשלה

היו"ר דוד ביטן:

נמשיך.

ארבל אסטרחן:

אני אסכם את מה שנאמר כאן. סיעות האופוזיציה שמספר חבריהן מהווים רוב מקרב
חברי סיעות האופוזיציה – זאת אומרת, אין אף סיעה אחת שתוכל למסור הודעה
כזאת – יודיעו עד יום שלישי ב-18:00 שהם מבקשים שביום שני שאחרי זה יהיה
אחד מעשרת המועדים לאי-אמון. עד יום ראשון ב-13:00 הם יוכלו לחזור בהם
מההודעה. אנחנו חוזרים לסעיף קטן (ד).

איילת נחמיאס ורבין (המחנה הציוני):

סליחה רגע.

היו"ר דוד ביטן:

סיימנו את הסעיף ההוא.

איילת נחמיאס ורבין (המחנה הציוני):

לא, לא סיימנו את (ד)(1).

היו"ר דוד ביטן:

מה לא סיימנו?

איילת נחמיאס ורבין (המחנה הציוני):

את יום ג' בשעה 18:00. חבר'ה, אתם לא תבלבלו אותי פה.

היו"ר דוד ביטן:

הכנסנו את העניין שאתם יכולים גם לחזור בכם מההודעה.

קריאה:

מי יכול לחזור בו?

היו"ר דוד ביטן:

מי שהגיש.

איילת נחמיאס ורבין (המחנה הציוני):

קודם כל, בהגדרה, ארבל, בכנסת יש דבר מקובל, עד יום ג', בכל מקרה זה צריך
להיות עד סוף סדר-היום, לא עד שעה 18:00 בכל מקרה.

ארבל אסטרחן:

אוקיי. ואז מה קורה אם ביום שלישי הישיבה קצרה?

איילת נחמיאס ורבין (המחנה הציוני):

אני חושבת שזה צריך להיות עד יום ד', אני לא מצליחה לשכנע אתכם. אני מבינה
את עמדתם של סיעת ישראל ביתנו.

היו"ר דוד ביטן:

מה זה משנה, בינינו, אם יש לכם רוב בכנסת, אתם מפילים את הממשלה. זה רק
עניין של משחק כל הדברים האלו.

איילת נחמיאס ורבין (המחנה הציוני):

מתי אתה מחליט להגיש אי-אמון ועל בסיס איזה נושא? כדי להסיר דאגה מלבכם,
אני לא לא מבינה את הבעיה של ישראל ביתנו. אני גם מכבדת את זה. אבל אני
אומרת לכם שלא הייתה שום סיבה, במסגרת ההסכמות האלה, לחזור ממה שמקובל.

היו"ר דוד ביטן:

לא חזרנו, רק הוספנו. לא חזרנו.

איילת נחמיאס ורבין (המחנה הציוני):

ההסכמות סביב העניין של שעת שאלות ואי-אמון היו מאוד מאוד ברורות.

ארבל אסטרחן:

אבל עלו פה הערות בדיון.

איילת נחמיאס ורבין (המחנה הציוני):

בסדר, אבל ההערות - - -

רוברט אילטוב (ישראל ביתנו):

הגענו להסכמות גם אחר-כך. זה לא שלא הגענו להסכמות. זה שאת אומרת מה שאת
אומרת, אנחנו הגענו להסכמות.

איילת נחמיאס ורבין (המחנה הציוני):

רוברט, אתם הגעתם להסכמות עם יושב-ראש ועדת הכנסת.

רוברט אילטוב (ישראל ביתנו):

גם עם מרב. גם עם מרב.

היו"ר דוד ביטן:

לא, לא עם היושב-ראש. הם העירו הערה שהיא נכונה, התייחסתי אליה.

איילת נחמיאס ורבין (המחנה הציוני):

לא, אני ניסיתי לבדוק את זה עכשיו, כי לא הסבו את תשומת לבי לזה שהגיעו
להסכמה בעניין הזה.

היו"ר דוד ביטן:

אבל את לא משכנעת אותנו למה לא, חוץ מלהגיד שיש הסכמות.

איילת נחמיאס ורבין (המחנה הציוני):

אני אגיד לך למה - - -

רונית חייקין יעקבי:

למה להגביל את הזמן? זה הכול. מה זה משנה אם זה 18:00 או 24:00?

איילת נחמיאס ורבין (המחנה הציוני):

אני לא מבינה את זה. יש שבוע כנסת, שבוע הכנסת מסתיים בסוף יום ד'
בסדר-היום.

היו"ר דוד ביטן:

מה זה 24:00? רגע, אני אשמע מה הסיבה.

ארבל אסטרחן:

הרעיון של ההקדמה ביום היה לפי בקשת ישראל ביתנו, שייתן להם זמן. הם יודעים
שביום שני הבא יהיה דיון - - -

רונית חייקין יעקבי:

בסדר, עד יום שלישי עד סוף סדר-היום.

ארבל אסטרחן:

הרעיון של השעה היה כדי ליצור ודאות, כאשר השעה הזאת היא שעה שסמוכה לשעה
המקובלת לסוף סדר-היום, כמו בכל הדברים במליאה. יש שעה שעד אליה אפשר להגיש
דיונים דחופים, שעה שעד אליה אפשר להגיש הצעות דחופות לסדר. תמיד כתוב: יום
ראשון ב-10:30, יום ראשון ב-13:00.

רונית חייקין יעקבי:

אי-אמון תמיד היה עד סוף סדר-היום.

ארבל אסטרחן:

נכון. אבל גם לא היה קיצור - - -

היו"ר דוד ביטן:

אתם שומעים את היועצת המשפטית, היא אומרת שבתקנון יש תמיד איזושהי אחידות.

ארבל אסטרחן:

אני לא אומרת שאי-אפשר.

היו"ר דוד ביטן:

אתם רוצים לא 18:00, אלא 19:00? נעשה 19:00, מה הבעיה?

ארבל אסטרחן:

זה גם הולך לקראתכם, ביום שלישי המליאה לא מסתיימת לפני 19:00.

רונית חייקין יעקבי:

אני אגיד לך למה אתה עושה זילות. כי מה אני אעשה עכשיו? בכל יום שלישי עד
17:55, אני אגיש אי-אמון. קודם כל שיהיה לי.

רומן גרביץ:

ביום רביעי את צריכה להגיש.

ארבל אסטרחן:

אותו דבר ביום רביעי.

איילת נחמיאס ורבין (המחנה הציוני):

היא תיתן התראה ביום שלישי כדי שיהיה לה.

רונית חייקין יעקבי:

ביום שלישי אני אתן התראה באופן אוטומטי - - -

היו"ר דוד ביטן:

אז מה את רוצה בשביל לא להגיש בכל יום שלישי?

רונית חייקין יעקבי:

אני רוצה שתיתן לי עד סוף סדר-היום.

איילת נחמיאס ורבין (המחנה הציוני):

אבל לא ביום שלישי, את מתכוונת ביום רביעי.

רונית חייקין יעקבי:

גם ביום שלישי אני רוצה עד סוף סדר היום.

איילת נחמיאס ורבין (המחנה הציוני):

את זה אני מצליחה לשכנע אותו.

היו"ר דוד ביטן:

איך יום רביעי בסוף סדר-היום? צריכים לקיים דיון ביום רביעי.

ארבל אסטרחן:

לא, הדיון הוא ביום שני. אני אגיד לך מה הבעיה. יש שבועות שבהם יש חג ואין
מליאה ביום שלישי או ביום רביעי. אז מה זה עד שעת סוף סדר-היום? אז הרעיון
היה לכתוב יום שלישי ב-18:00, יום רביעי ב-18:00. אז גם אם אין מליאה - - -

היו"ר דוד ביטן:

מה אתם רוצים, יום רביעי ב-11:00 בבוקר? זה טוב? זה מספק אתכם יום רביעי
ב-11:00 בבוקר?

ארבל אסטרחן:

להיפך, הם לא רוצים.

רונית חייקין יעקבי:

אנחנו לא רוצים שתתחם אותנו בזמן.

היו"ר דוד ביטן:

אוקיי, יום רביעי ב-11:00 בבוקר, בסדר? יום שלישי פתוח, יום רביעי – כדי
שהקטנות יוכלו לראות.

רונית חייקין יעקבי:

ואז ביום רביעי עד סוף סדר-היום אפשר יהיה להצטרף.

היו"ר דוד ביטן:

כן. מקובל עליכם?

רומן גרביץ:

אני לא מבין, במקום 24 שעות - - - חסכתם ארבע שעות.

היו"ר דוד ביטן:

לא משנה, העיקרון הוא שהקטנות יוכלו גם כן לראות שהוגשה הצעה.

איילת נחמיאס ורבין (המחנה הציוני):

זה כן נותן זמן. זה נותן עוד זמן. לא להגיש סתם אי-אמון.

רונית חייקין יעקבי:

רומן, אין לי בעיה שאתה תצטרף, אתה לא מבין.

רוברט אילטוב (ישראל ביתנו):

אז מה מפריע לך 24 שעות התראה?

היו"ר דוד ביטן:

סתם מתעקשים פה.

איילת נחמיאס ורבין (המחנה הציוני):

לא, מה זה סתם מתעקשים?

רונית חייקין יעקבי:

זה לא נכון.

איילת נחמיאס ורבין (המחנה הציוני):

זה לא נכון, אנחנו לא רוצים לתת סתם ללחוץ כל פעם על - - - ואז - - -

היו"ר דוד ביטן:

עשיתי יום רביעי ב-11:00. למה יום רביעי ב-11:00? יש תמיד מליאה, בדרך כלל
יש מליאה, והם יכולים לראות.

איילת נחמיאס ורבין (המחנה הציוני):

אז אין בעיה להתעדכן. הרי אתם אומרים שהבעיה שלכם היא בעיית עדכון, מה
הבעיה?

היו"ר דוד ביטן:

יום רביעי ב-11:00.

רומן גרביץ:

אין בעיה. מזכירות הכנסת מודיעה שאתם מגישים אי-אמון.

איילת נחמיאס ורבין (המחנה הציוני):

נכון, אז מה הבעיה עם העדכון?

היו"ר דוד ביטן:

רגע, בואו תשמעו את התיקון. מה התיקון?

ארבל אסטרחן:

זה יהיה היום האחרון בשבוע ישיבות הכנסת. עד 11:00 צריך להודיע שרוצים
אי-אמון בשבוע הבא, ועד סוף סדר-היום - - -

היו"ר דוד ביטן:

אם יום שני הוא היום האחרון, תגישו ביום שני.

רומן גרביץ:

בדיוק, ומזכירות הכנסת צריכה לעדכן את כולם, זה הכול.

ארבל אסטרחן:

ועד סוף סדר-היום יצטרכו להגיש גם את העילה.

רונית חייקין יעקבי:

של אותו יום רביעי.

ארבל אסטרחן:

ועד יום ראשון ב-13:00 אפשר יהיה לחזור.

רונית חייקין יעקבי:

אני רוצה לשאול שאלה. ביום ראשון ב-13:00, נניח שהגיש המחנה הציוני והגישו
יש עתיד וישראל ביתנו. מי זכאי למשוך?

היו"ר דוד ביטן:

כל אחד שהגיש.

רונית חייקין יעקבי:

אבל אז הוא מנטרל את המכסה.

היו"ר דוד ביטן:

מה אני יכול לעשות? אז אל תעשי את מה שאמרת. אתם רוצים לשחק אותה? אז
מפסידים.

רונית חייקין יעקבי:

אנחנו לא משחקים, אנחנו מעלים בעיה.

היו"ר דוד ביטן:

את אמרת אני אגיש. אז אמרנו אם את מגישה סתם – לדעתי, אפשר לבטל את הנושא
הזה. תגישו רק אם זה מתאים, אל תגישו סתם. נתתי לך עד 11:00, מה הבעיה?

רומן גרביץ:

ממילא אנחנו תלויים במחנה הציוני.

היו"ר דוד ביטן:

תכתבי שאם הרוב חוזר בו, אין בעיה. הרוב.

ארבל אסטרחן:

הרוב יכולים לחזור.

היו"ר דוד ביטן:

כמו הרוב של ההגשה, יהיה רוב.

רונית חייקין יעקבי:

הרוב של סיעות האופוזיציה. אז אתה דופק את רומן. זו טעות.

יאיר פז:

מה פתאום? אנחנו יותר גדולים מכולם.

רומן גרביץ:

בדיוק, אתם קובעים את - - -

רונית חייקין יעקבי:

לא, אם אתה אומר רוב מסיעות האופוזיציה, אתה שוב דופק את ישראל ביתנו.

היו"ר דוד ביטן:

לא, רוב המנדטים. במנדטים.

ארבל אסטרחן:

סיעות שחבריהן מהווים רוב מחברי - - -

היו"ר דוד ביטן:

כמו שבהגשה עשינו רוב, גם פה רוב.

רומן גרביץ:

בדיוק, אותו דבר. אני תלוי בהם.

רונית חייקין יעקבי:

אז רק שנייה, אז למחנה הציוני יש וטו על הכול, ואז ישראל ביתנו ואני הכי
מקופחים.

היו"ר דוד ביטן:

מה לעשות שהם יותר גדולים מכם? את יודעת, יש גם תוצאה של בחירות. לא חשבת
על זה פעם? לא חשבת שהבוחרים נתנו להם קצת יותר מכם? זה ששמו את יושב-ראש
מרצ ראש ממשלה, זה משהו אחר. כי הם פראיירים, אבל מה זה שייך?

יאיר פז:

אם יש עתיד וישראל ביתנו חוברים – לא זוכר, הכול ביחד – ועוברים אותנו, זה
נחשב שהם יותר מאתנו?

היו"ר דוד ביטן:

אי-אפשר בלעדיכם.

רומן גרביץ:

אי-אפשר.

היו"ר דוד ביטן:

כמה יש?

ארבל אסטרחן:

30.

היו"ר דוד ביטן:

30?

יאיר פז:

למשותפת ול - - - יש יותר.

איילת נחמיאס ורבין (המחנה הציוני):

הוא יקום בבוקר וילך לעבוד עם המשותפת.

יאיר פז:

איילת, זה חשוב, כי למשותפת ויש עתיד יש יותר מאתנו, והם יכולים ביחד - - -

רונית חייקין יעקבי:

לכן ישראל ביתנו, עוד פעם, היא לא יוצאת בסדר.

היו"ר דוד ביטן:

נראה לך שישראל ביתנו ישתפו פעולה עם הערבים? אי-אפשר לפתור את כל הבעיות.

רומן גרביץ:

ב-11:00 מזכירות הכנסת מודיעה שהם מחליטים – בסדר, אז הם הרוויחו במקום
בערב, ארבע שעות.

היו"ר דוד ביטן:

אני לא רואה את ישראל ביתנו משתפת פעולה עם הרשימה המשותפת, אבל הכול יכול
להיות.

רומן גרביץ:

אז בשעה 11:00 המזכירות מחליטה - - -

איילת נחמיאס ורבין (המחנה הציוני):

מבחינתי זה בסדר.

היו"ר דוד ביטן:

חבר'ה, אם יעשו דווקא הסיעות – אתם צריכות להסתדר ביניכן, הרי זה ברור
מאליו.

איילת נחמיאס ורבין (המחנה הציוני):

נכון, אתה צודק, דוד. זה יותר סביר.

רונית חייקין יעקבי:

רומן, מבחינתך זה לא טוב. בסיטואציה הזאת אתה לא יוצא טוב.

רומן גרביץ:

אני אף פעם לא יוצא טוב. אני תלוי בהם.

ארבל אסטרחן:

אותו דבר יהיה אפשר להגיש אי-אמון בפגרה עד שעת נעילת הישיבה ביום כינוס
פגרה, ואז יהיה ביום שני של המושב, כמו היום, נסדר גם את השעות שמתאימות
לזה. פה יש הערה שגם ישראל ביתנו הכניסה בישיבה הקודמת, ב-(ד)(4). לא נמסרה
ההודעה לפי סעיף קטן זה – זאת אומרת שמבקשים מועד – במשך 30 ימים, רשאית כל
סיעה למסור הודעה כאמור. זאת אומרת, גם סיעה קטנה תוכל לבקש אי-אמון אם רוב
הסיעות לא הודיעו. ואולם מסרו לאחר מכן רוב סיעות האופוזיציה – ישראל ביתנו
ביקשו, ואחר-כך רוב חברי סיעות האופוזיציה ביקשו גם להצטרף לאי-אמון, תידון
ההצעה להביע אי-אמון בממשלה במועד שעליו הודיעו סיעות האופוזיציה כאמור. כי
הרעיון היה שאם הם לא מביעים אי-אמון בכלל, לאפשר - - - אבל אם הם כן
מביעים, הם ייקבעו את המועד, הרוב.

היו"ר דוד ביטן:

בסדר. נשמע הגיוני.

ארבל אסטרחן:

הצעה להביע אי-אמון בסיום הדיון בסעיף שעומד על סדר-היום – זה כמו היום. זה
יידחה בשבוע, אלא אם הממשלה מבקשת הצבעה מיד וכתוב מי יכול לייצג את
הממשלה. זה כמו היום. סעיף קטן (ו): אם ההצעה הוגשה בצירוף חתימות של 61
ח"כים, יתקיים הדיון בפתיחת ישיבת הכנסת במועד שיקבע יו"ר הכנסת בכל אחד
מימי ישיבות הכנסת, לא רק יום שני, בהקדם האפשרי, ולא יאוחר משבוע מיום
הגשת ההצעה. זה כתוב בחוק היסוד, חוזרים על זה כאן. ולא תחול על זה המגבלה.
ברגע שיש 61 שחתמו על אי-אמון - - - היום כתוב שאם 61 מגישים בפגרה, צריך
לדון בין שבוע ל-21 ימים. את זה אומר היום התקנון. הסעיף הזה סותר את חוק
היסוד, ולכן ועכשיו התקנון יגיד בתוך שבעה ימים, כמו חוק היסוד.

בסעיף קטן (ז) יש רק תוספת אחת קטנה. אם זה אי-אמון בסוף נושא, תהיה הצבעה
אחת, כמו היום, אבל אם היו 61 חתימות בסוף נושא, נותנים למיועד לעמוד
בראשות הממשלה לדבר 15 דקות. זה רק כשיש 61 חתימות. בסעיף (ח) אין שינויים.
סעיף (ט) מדבר על סדר-היום באי-אמון, כשזה סעיף על סדר-היום, בימי שני. כמו
היום, הסיעה שהציעה, מנמקת עשר דקות. אם היו 61 חותמים, 15 דקות לראש
הממשלה המיועד. אם כמה הצעות, זה מנומק לפי הגודל, כמו היום. הממשלה משיבה.
אם הוגשו כמה הצעות, היא תציג את תשובתה לאחר כל אחת, אלא אם הן בנושא אחד.
מי יכול להשיב? רק אחד השרים. נמחק מפה סגן שר, זאת הייתה בקשה של המחנה
הציוני. סגן שר לא יוכל יותר להשיב לאי-אמון. אחרי תשובת הממשלה יהיה דיון
סיעתי שלוש דקות. אם זה כמה הצעות, יהיה דיון סיעתי משולב. פה אני לא הייתי
בטוחה כמה זה - - - לדיון הסיעתי המשולב.

איילת נחמיאס ורבין (המחנה הציוני):

אה, נכון, אני רואה, כן.

ארבל אסטרחן:

את יודעת כמה זמן אם זה דיון סיעתי משולב בכמה הצעות?

רונית חייקין יעקבי:

לדעתי, זה אותו דבר.

ארבל אסטרחן:

זה גם שלוש דקות?

רונית חייקין יעקבי:

לדעתי, אותו דבר.

ארבל אסטרחן:

סיעה שחבר מטעמה נימק לא תשתתף בדיון הסיעתי, אלא אם הוא משולב, זה זהה גם
היום. סדר ההצבעה הוא כמו היום, זאת אומרת, אם היו כמה הצעות, מצביעים לפי
גודל הסיעות, ואם התקבלה ההצעה ברוב דעות של חברי הכנסת, לא יצביעו על יתר
הצעות. רק שאלה אחת של הוראת המעבר, ממתי יתחיל העניין של המכסות? אמרנו
שזה עד סוף הכנסת ה-20.

היו"ר דוד ביטן:

לא, איזו, זו? מעכשיו.

ארבל אסטרחן:

אבל אמרנו עשר למושב, אנחנו באמצע מושב עכשיו.

היו"ר דוד ביטן:

אז לפי היחס.

איילת נחמיאס ורבין (המחנה הציוני):

מה החלק היחסי?

קריאה:

כן, מה החלק היחסי?

היו"ר דוד ביטן:

מתי המושב הזה מסתיים?

ארבל אסטרחן:

אחרי סוכות, באוקטובר.

רונית חייקין יעקבי:

מושב זה עד אוגוסט.

איילת נחמיאס ורבין (המחנה הציוני):

עכשיו אנחנו יוצאים לפגרה.

היו"ר דוד ביטן:

תכתבי שהוא יחול באופן מידי לפי היחס לגבי המושב הזה.

איילת נחמיאס ורבין (המחנה הציוני):

אם מותר לי להציע, תרשו לי להציע, אולי נתחיל את זה מהכנס הבא? בגלל שאנחנו
כבר חודש וחצי לפני סיום הכנס הזה - - -

ארבל אסטרחן:

המספר הוא עשר במושב.

איילת נחמיאס ורבין (המחנה הציוני):

הוא על המושב, נכון.

ארבל אסטרחן:

כמה היו בכנס הזה?

איילת נחמיאס ורבין (המחנה הציוני):

אבל אז חצי-חצי בין כנס לכנס, למרות שכנס הקיץ הוא קצר.

היו"ר דוד ביטן:

יש לנו בעיה, מה עשינו? זה יחול משנה הבאה.

איילת נחמיאס ורבין (המחנה הציוני):

נכון? אז נניח שזה שני-שליש ושליש? אז באופן תיאורטי - - -

היו"ר דוד ביטן:

- - - עשר, אז לא עשינו כלום.

ארבל אסטרחן:

במושב הזה כבר היו עשר.

היו"ר דוד ביטן:

במושב הזה כבר היו – אז לא. אני אומר, מה נשאר?

איילת נחמיאס ורבין (המחנה הציוני):

לכן אני מציעה.

היו"ר דוד ביטן:

רגע. שיהיה פייר. שיהי פייר.

רונית חייקין יעקבי:

אז תעשה מאוקטובר 2016.

היו"ר דוד ביטן:

כמה נשאר עד סוף המושב?

ארבל אסטרחן:

התיקון יעבור רק בעוד שבועיים.

היו"ר דוד ביטן:

אז חצי, חמש. שש. עד אוקטובר שש. אין לי בעיה. שיהיה פייר.

איילת נחמיאס ורבין (המחנה הציוני):

זה סביר. כן, זה פייר.

רומן גרביץ:

אבל בקיץ יהיו רק חמש.

היו"ר דוד ביטן:

מה אתה רוצה? זה פייר.

איילת נחמיאס ורבין (המחנה הציוני):

זה פייר. זה יעבור רק בעוד שבועיים, הוא הלך לקראתנו. זה שליש ושני-שליש.

רומן גרביץ:

לא, לא.

יאיר פז:

- - - מזה ארבע פעמים.

היו"ר דוד ביטן:

לא, מהמושב - - -

איילת נחמיאס ורבין (המחנה הציוני):

לא, מהמושב הבא.

היו"ר דוד ביטן:

אנחנו יוצאים לפגרה. אחרי הפגרה, יש לך שש. גם בפגרה את יכולה לזמן.

רונית חייקין יעקבי:

איילת, ממאי.

איילת נחמיאס ורבין (המחנה הציוני):

אני אמרתי שזה בסדר. אני אמרתי שהוא היה בסדר גמור. הוא קיבל את ההצעה שלי
והלך לקראתנו – שליש ושני-שליש, בסדר גמור. רומן, אני אמרתי ישר שזה בסדר.
אתם פשוט מערערים אותי כשאני כבר אומרת שמשהו בסדר.

רונית חייקין יעקבי:

אנחנו מתחילים את זה מה - - - בקיץ.

היו"ר דוד ביטן:

כמה יש לנו?

ארבל אסטרחן:

חודשיים וחצי.

היו"ר דוד ביטן:

אבל זה כולל הפגרה.

ארבל אסטרחן:

נכון, אבל בפגרה אין אי-אמון.

היו"ר דוד ביטן:

למה? אמרנו שיש.

איילת נחמיאס ורבין (המחנה הציוני):

תיאורטית אפשר להגיש.

ארבל אסטרחן:

אם 61 מגישים.

איילת נחמיאס ורבין (המחנה הציוני):

חבר'ה, תקשיבו, זה בסדר שש.

היו"ר דוד ביטן:

חמש.

איילת נחמיאס ורבין (המחנה הציוני):

שש.

היו"ר דוד ביטן:

חמש. חמש.

איילת נחמיאס ורבין (המחנה הציוני):

אמרת שש.

היו"ר דוד ביטן:

טעיתי. טעיתי. אתם רוצים שיהיו לי בעיות בקואליציה? חמש. חמש. חצי, מה אתם
רוצים? זה הגיוני.

איילת נחמיאס ורבין (המחנה הציוני):

שש.

היו"ר דוד ביטן:

חצי, איילת, באמת.

ארבל אסטרחן:

- - - שני כנסים - - - חמש. זה פועל לטובתכם, כי זה - - -

איילת נחמיאס ורבין (המחנה הציוני):

אל תגיד באמת. אני אמרתי שהיית בסדר, אז עכשיו - - -

ארבל אסטרחן:

התחילה היא בכנס הבא.

היו"ר דוד ביטן:

העירו לי שזה - - -

ארבל אסטרחן:

- - - ב-22 במאי.

יעל כהן-פארן (המחנה הציוני):

מה-8-7 במאי עד ה-7 באוגוסט.

היו"ר דוד ביטן:

עכשיו שעת שאלות.

ארבל אסטרחן:

רק להגיד, התחילה היא מהכנס הבא, ויהיו חמש עד סוף המושב.

היו"ר דוד ביטן:

רק הפעם. אחר-כך יהיו עשר.

ארבל אסטרחן:

אחר-כך עשר, נכון.

רומן גרביץ:

ואז מאוקטובר עד אוקטובר זה עשר.

היו"ר דוד ביטן:

ננסח את זה.

ארבל אסטרחן:

התיקונים שנוגעים לחוק היסוד הם תיקוני קבע. רק המכסות הם תיקונים עד סוף
הכנסת ה-20.

רונית חייקין יעקבי:

יש לי שאלה, אני פספסתי. בפגרה אנחנו מגישים 61 ותוך שבוע הוא חייב לקבוע
את זה?

ארבל אסטרחן:

בכל זמן. אם 61 הגישו, בתוך שבוע היו"ר חייב לקבוע.

היו"ר דוד ביטן:

שעת שאלות. שעת שאלות זה הרבה יותר פשוט.

ארבל אסטרחן:

נכון, זה הרבה יותר פשוט. אני חושבת שלא היו שינויים מאז שהקראנו את זה
בישיבה הקודמת. אני פשוט אקרא את זה מהר, וגם פה צריך להגיד מתי התחילה.

(א) "ועדת הכנסת תקבע לכל מושב" – שוב, מושב זה שני כנסים – "עשרה מועדים,
שיכול שיהיו בכל אחד מימי ישיבות הכנסת, שבהם יישאלו ראש הממשלה או שר אחר
שאלות בידי חברי הכנסת על עניינים שבתחום תפקידם וישיבו עליהן, והכול
במסגרת זמן שלא תעלה על שעה. ראש הממשלה או שר אחר לא יוזמנו לשעת שאלות
יותר מפעם אחת במושב.

(ב) מסגרת הזמן לכל שאלה – שתי דקות, ולכל תשובה – שלוש דקות.

(ג) יו"ר הישיבה יקבע את סדר השואלים, ובלבד שמספר השואלים מקרב חברי סיעות
האופוזיציה יהיה לכל הפחות שלושה רבעים מהשואלים; חבר הכנסת המבקש לשאול
יצביע ממקומו באולם המליאה ויהיה רשאי לשאול פעם אחת בלבד". לא כתוב שאלה
אחת, אלא פעם אחת. הייתה על זה התלבטות.

(ד) "סיעות האופוזיציה שמספר חבריהן מהווה רוב מקרב חברי האופוזיציה יודיעו
למזכיר הכנסת לפחות שבועיים לפני כל מועד שעת שאלות מיהו השר שיוזמן לאותו
מועד; הודיעה הממשלה" – אולי צריך להגיד הודיעה הממשלה באמצעות מזכיר
הממשלה, זה מונח שמופיע בהרבה מקומות – "כי השר שהוזמן לא יוכל להשתתף
במועד שנקבע, תקבע ועדת הכנסת מועד חדש לא יאוחר משבועיים מהמועד המקורי,
ודחייה כאמור תיעשה פעם אחת בלבד לגבי אותו שר ולא תשנה את המועדים האחרים
שנקבעו לשעת שאלות.

(ה) השיב שר בשעת שאלות כי עליו לקיים בירורים לפני מתן תשובה עניינית,
יקבע יושב ראש הכנסת, בתיאום עם השר, מועד למתן תשובות כאמור, בתוך שבוע
ממועד שעת השאלות". צריך לשים לב, זה מועד קצר למדי. יו"ר הוועדה, אתה שם
לב לשבוע הזה? צריך לשים לב שהמועד לבירורים – אם שר אומר אני צריך לבדוק,
אז כתוב שיו"ר הכנסת יקבע בתיאום אתו מועד למתן תשובות בתוך שבוע לבדיקות
שהוא צריך לעשות.

היו"ר דוד ביטן:

אני חושב קצת יותר, עשרה ימים.

רונית חייקין יעקבי:

תכתבי עשרה ימים.

ארבל אסטרחן:

ביקשו לכתוב בתיאום עם השר, אבל מה זה תיאום? תיאום זו תמיד מילה שהיא
בעייתית.

היו"ר דוד ביטן:

בתיאום עם השר לגבי המועד, אבל לא יותר מעשרה ימים. אז תכתבי שאם השר - - -

ארבל אסטרחן:

בתיאום בתוך עשרה ימים. בתיאום זה אומר שזו לא הסכמה שלו.

היו"ר דוד ביטן:

אז תכתבי בתיאום עם השר במידת האפשר.

רונית חייקין יעקבי:

מקסימום עשרה ימים.

איילת נחמיאס ורבין (המחנה הציוני):

והמקסימום הוא בכל מקרה עשרה ימים?

ארבל אסטרחן:

נכון, המקסימום הוא עשרה ימים.

היו"ר דוד ביטן:

אם הוא לא מצליח לתאם, שיקבע לבד.

ארבל אסטרחן:

"(ו) על השאלות והתשובות יחולו הוראות סעיף 47 לעניין שאילתה פסולה וסירוב
להשיב" – זה הטעמים על כל שאילתה מתי שר יוכל לא להשיב, ביטחון המדינה,
דברים שלא בסמכותו, דברים תיאורטיים וכולי. אבל במקום שם יש סמכות ליו"ר
הכנסת לקבוע, פה זה יהיה יו"ר הישיבה, כי במקום הוא אמור להשיב.

היו"ר דוד ביטן:

מה אתם רוצים? עד עכשיו רק בג"ץ הצליח להביא את ראש הממשלה לשאלות ותשובות.
עכשיו אתם יכולים.

איילת נחמיאס ורבין (המחנה הציוני):

יש לי שאלה, אפרופו ראש הממשלה.

ארבל אסטרחן:

- - - תסיים, גם זה רק בתקופת הכנסת ה-20, נכון? וצריך להגיד מתי התחילה.

איילת נחמיאס ורבין (המחנה הציוני):

אבל יש פה שאלה מהותית. יש לנו ראש ממשלה שמחזיק כרגע בארבעה תיקים.

היו"ר דוד ביטן:

את יכולה אותו דבר, מהמושב - - -

איילת נחמיאס ורבין (המחנה הציוני):

לא, תגידו לי רגע, ראש ממשלה שמחזיק בארבעה תיקים בכנסת הזאת, נכון
להיום - - -

רונית חייקין יעקבי:

אז תביאי אותו ארבע פעמים. זה בסדר.

איילת נחמיאס ורבין (המחנה הציוני):

רגע, את מוכנה לא להפריע לי?

רונית חייקין יעקבי:

ארבע פעמים תביאי אותו.

איילת נחמיאס ורבין (המחנה הציוני):

רונית, זה צריך להיות כתוב בצורה מפורשת. ראש ממשלה, לצורך העניין, מחזיק
בארבעה תיקים מאוד נכבדים. אם הזמנתי אותו כראש ממשלה, כשר תקשורת, כשר
כלכלה, כשר חוץ, הוא חייב לבוא.

רונית חייקין יעקבי:

הוא חייב לבוא ארבע פעמים.

איילת נחמיאס ורבין (המחנה הציוני):

זאת בעיה. אי-אפשר לעשות את הדבר הזה. צריך להבין, אי-אפשר לעשות את המהלך
הזה בלי להבין מה זה אומר. כי בניגוד לתשובות שאנחנו מקבלים מהשר המקשר, זה
מקרה שאנחנו יכולים לקבל תשובות מהשר המקשר.

ארבל אסטרחן:

יכול להיות גם מצב שאדם אחד הוא בשני משרדים.

איילת נחמיאס ורבין (המחנה הציוני):

ארבל, אני אומר לך עוד משהו. אני אומר לך עוד משהו. ראש ממשלה החזיק במשרד
הכלכלה עד לפני שבועיים באופן טנטטיבי, כך אני קוראת לזה. עד - - - בתיקים,
עד ל- - -. עכשיו הוא שר הכלכלה מבחינתי. הוא הבן אדם שאותו אני שואלת
שאילתות. יש פה בעיה.

היו"ר דוד ביטן:

ראש ממשלה אישר את הנוסח.

רונית חייקין יעקבי:

לדעתי הוא לא שם לב.

איילת נחמיאס ורבין (המחנה הציוני):

הוא שוכח.

יאיר פז:

שהוא מחזיק בארבעה תיקים?

יעל כהן-פארן (המחנה הציוני):

מה שמופיע כאן, שראש הממשלה או שר אחר לא יוזמנו לתת יותר משאילתה אחת. זאת
הבעיה.

איילת נחמיאס ורבין (המחנה הציוני):

יעל, בגלל זה אני שואלת את השאלה.

היו"ר דוד ביטן:

ראש הממשלה פה בא כראש ממשלה לענות על כל מיני דברים, לאו דווקא על משרד זה
או אחר.

איילת נחמיאס ורבין (המחנה הציוני):

אני מסכימה אתך. אבל אם אני רוצה לזמן את שר הכלכלה? הרי זה אותו בן אדם.

היו"ר דוד ביטן:

שר הכלכלה זה לא יהיה, חבר'ה.

איילת נחמיאס ורבין (המחנה הציוני):

מה זאת אומרת?

רונית חייקין יעקבי:

למה?

היו"ר דוד ביטן:

תקשיבו רגע. שר הכלכלה, במאת האחוזים, עובר. הבעיה היא משרד החוץ. אבל על
משרד החוץ בכל מקרה הוא עונה כראש ממשלה.

איילת נחמיאס ורבין (המחנה הציוני):

מה זאת אומרת? הוא שר החוץ.

יעל כהן-פארן (המחנה הציוני):

מותר להביא אותו פעם אחת רק, זו הבעיה.

ארבל אסטרחן:

מה קורה כשדרעי היה שר הפנים ושר הנגב? אפשר להזמין אותו פעמיים?

היו"ר דוד ביטן:

לא.

איילת נחמיאס ורבין (המחנה הציוני):

דוד, אני יכולה את ראש הממשלה - - -

רונית חייקין יעקבי:

להזמין פעמיים את רוצה.

איילת נחמיאס ורבין (המחנה הציוני):

דוד, לפי הנוסח הזה, אחת משתי אפשרויות, זה דיכוטומי - - -

היו"ר דוד ביטן:

יותר מפעם אחת, לא. זה הולך אישי, זה לא משרדי.

איילת נחמיאס ורבין (המחנה הציוני):

רגע. ארבל, תקשיבו רגע. זה דיכוטומי. אנחנו צריכים לקבל פה החלטה, או
לחילופין, שאתה תחזור אלינו עם תשובות. זה דיכוטומי. או שאני יכולה להזמין
את ראש הממשלה פעם אחת, או שאני יכולה להזמין את כל אחד מהתיקים שבהם הוא
מחזיק כשר במשרד.

היו"ר דוד ביטן:

לא, לא, זה הסיכום.

איילת נחמיאס ורבין (המחנה הציוני):

אבל זאת המשמעות. אבל זאת המשמעות.

היו"ר דוד ביטן:

זה הסיכום. הסיכום הוא במפורש לפי שר ולא לפי תיק.

איילת נחמיאס ורבין (המחנה הציוני):

אבל הוא מחזיק בארבעה תיקים. דוד, הוא מחזיק בארבעה תיקים.

יאיר פז:

ארבל, זה לא הגיוני. לא יכול להיות שהוא יגיע לבג"ץ כשר כלכלה, ולא יגיע
לכנסת כשר כלכלה.

היו"ר דוד ביטן:

- - - תשאלו על הכול.

איילת נחמיאס ורבין (המחנה הציוני):

מה זאת אומרת? יש שאלות שאני שואלת אותו כמי שמוביל את הממשלה, ויש - - -

קריאה:

- - -

איילת נחמיאס ורבין (המחנה הציוני):

אבל אין מה לעשות.

היו"ר דוד ביטן:

אז מה, כל תיק קטן - - -

איילת נחמיאס ורבין (המחנה הציוני):

דוד, מה זה כל תיק קטן? אם הוא היה מחזיק במשרד ראש הממשלה במשרד - - -

רומן גרביץ:

כבוד היושב-ראש, דוגמה אחרת. השר אלקין, השר לענייני ירושלים - - - מזמינים
אותו בתור שר לענייני ירושלים ושר הקליטה?

איילת נחמיאס ורבין (המחנה הציוני):

רגע, רומן. ברור. דוד, הרבה ראשי ממשלה החזיקו בתיק ראש הממשלה ובתיק
הביטחון. אי-אפשר להגיד - - -

היו"ר דוד ביטן:

אני לא מתקן כמעט כלום. אמרתי, זה הסיכום.

איילת נחמיאס ורבין (המחנה הציוני):

דוד, חוץ זה לא זוטי דברים, וגם לא כלכלה. אלו שני משרדים גדולים.

ארבל אסטרחן:

יש גם שרים אחרים שיש להם שני משרדים. השאלה היא - - -

איילת נחמיאס ורבין (המחנה הציוני):

תקשיבי רגע, יש מעט מאוד - - -

היו"ר דוד ביטן:

שר התחבורה וגם המודיעין – תשאלו אותו על הכול, גם על זה וגם על זה.

איילת נחמיאס ורבין (המחנה הציוני):

אבל זה לא אותו מקרה, זה לא דומה. תקשיבו, הוא מחזיק בשלושה משרדי ענק,
ויסלח לי רגע משרד התקשורת, שאני מאוד מחשיבה אותו, הוא משרד קטן בהרבה.
אלו שלושה משרדים מאוד גדולים. זה לא שהוא מחזיק במשרד הפריפריה או במשרד
הנגב והגליל. דוד, אם היית אומר לי הנגב והגליל, הייתי אומרת אוקיי, אני
מכבדת את זה. גם המשרד למודיעין אסטרטגי, עם כל הכבוד שאני מייחסת לו, עיקר
עבודתו של שר התחבורה ישראל כץ היא במשרד התחבורה, ועל זה אין עוררין, גם
אם יש לי ויכוחים אתו. מה זאת אומרת? דרעי – דרעי הוא גם שר הפנים, הם גם
שר הנגב והגליל, וגם שר הפריפריה.

היו"ר דוד ביטן:

- - -

איילת נחמיאס ורבין (המחנה הציוני):

אבל אלו לא אותם סדרי גודל, דוד. משרד החוץ הוא אחד מהמשרדים הכי חשוב, אחד
המשרדים הגדולים.

היו"ר דוד ביטן:

ראש הממשלה מטפל בחוץ, תמיד.

איילת נחמיאס ורבין (המחנה הציוני):

לא תמיד.

היו"ר דוד ביטן:

דרך אגב, גם אם היה שר חוץ, הייתם שואלים את ראש הממשלה.

איילת נחמיאס ורבין (המחנה הציוני):

לא, לא, דוד, זה ראש הממשלה. זה שיש לו שיטה קצת טיראנית – הוא צודק, הוא
רוצה לסיים את זה. אבל זו שיטה טיראנית קצת. הוא צודק. יש לו שיטת ניהול
קצת טיראנית – לא איראנית, טיראנית, שזה יהיה ברור לפרוטוקול, לא אמרתי
איראנית, חס וחלילה.

ארבל אסטרחן:

צריך לכתוב אף אם הוא מכהן ביותר ממשרד אחד כדי - - -

היו"ר דוד ביטן:

לא, אנחנו לא הולכים לפי משרדים. כתוב: כל שר לא יוזמן יותר מפעם אחת.

איילת נחמיאס ורבין (המחנה הציוני):

אבל זאת לא ההסכמה. דוד, זאת לא ההסכמה. זאת לא ההסכמה.

היו"ר דוד ביטן:

זו ההסכמה. אני מוכן - - -

איילת נחמיאס ורבין (המחנה הציוני):

לא ככה. זאת לא ההסכמה.

היו"ר דוד ביטן:

אני מוכן ללכת בצורה שונה קצת, וזה כפוף לזה שאני צריך לאשר את זה. זה עבר
את ראש הממשלה, במיוחד שעת שאלות. אני מוכן שאם שר מחזיק ביותר מתיק אחד,
הוא יופיע פעם אחת, ואנחנו נוסיף קצת בזמן. לא שעה, קצת יותר. וזה פותר את
הבעיה. אז תכינו לו שאלות גם על המשרדים האחרים.

איילת נחמיאס ורבין (המחנה הציוני):

אבל זה שעתיים. תקשיב, הבן אדם מחזיק ארבעה משרדים.

היו"ר דוד ביטן:

לא שעתיים. אנחנו רוצים לגמור. אם לא, אז לא צריך, נשאיר את זה ככה.

ארבל אסטרחן:

כמה זמן?

איילת נחמיאס ורבין (המחנה הציוני):

כמה זמן?

היו"ר דוד ביטן:

בואו נשב. זה הסיכום, אני מוכן להוסיף קצת זמן, זה הכול. אבל להגיד לי עוד
שעה, זה לא יהיה.

איילת נחמיאס ורבין (המחנה הציוני):

דוד, אז בוא נשב. אני מנסה לדבוק בהסכמות. העליתי בעיה אמתית.

היו"ר דוד ביטן:

אלו ההסכמות.

איילת נחמיאס ורבין (המחנה הציוני):

סליחה, דוד, זה לא פייר. כי אני יושבת פה במלוא הרצינות - - -

היו"ר דוד ביטן:

אז אני מוכן לקבל את הטענה. הטענה שלך נשמעת לי הגיונית. אני אומר – כמובן,
אני צריך לקבל על זה אישור, את זה ראש הממשלה ביקש לראות – דבר מאוד פשוט,
אני מוכן להוסיף זמן. על כל משרד, עוד זמן מעבר לשעה, אבל לא זמן שהוא ישב
כל היום.

איילת נחמיאס ורבין (המחנה הציוני):

הבנתי. אבל אני מציעה פתרון, תקשיב שנייה להצעה שלי. אני מציעה – וזה פתרון
ביניים שלדעתי הוא טוב – שמי שמחזיק ביותר ממשרד אחד, בלי קשר לכמות
המשרדים שהוא מחזיק, יוכל להיות מוזמן פעמיים.

היו"ר דוד ביטן:

לא. לא.

איילת נחמיאס ורבין (המחנה הציוני):

למה?

היו"ר דוד ביטן:

על זה עומדים. על זה עומדים. זה לא יהיה. לא יהיה.

איילת נחמיאס ורבין (המחנה הציוני):

למה? תקשיב, זה רעיון - - -

היו"ר דוד ביטן:

לא, אי-אפשר. אני לא יכול. אני מוכן להוסיף זמן.

איילת נחמיאס ורבין (המחנה הציוני):

אבל זה פתרון - - -

היו"ר דוד ביטן:

מה הבעיה? הוא מגיע, יש לו גם את משרד הכלכלה, תשאלו אותו גם על משרד
הכלכלה, מה בדיוק הבעיה פה? למה הוא צריך לבוא פעמיים? אני לא מבין את
העניין הזה.

איילת נחמיאס ורבין (המחנה הציוני):

אי-אפשר, דוד, כי הוא מחזיק בשלושה משרדים.

היו"ר דוד ביטן:

זו ההסכמה.

יאיר פז:

בהסכמה כתוב שכל שר יגיע. בהסכמה כתוב שכל שר יגיע.

ארבל אסטרחן:

הוא לא יגיע פעמיים כי - - -

היו"ר דוד ביטן:

נכון.

איילת נחמיאס ורבין (המחנה הציוני):

כתוב כל שר.

היו"ר דוד ביטן:

אני מוכן להוסיף עשר דקות לכל משרד.

איילת נחמיאס ורבין (המחנה הציוני):

אבל כל שר. כתוב שכל שר יגיע.

היו"ר דוד ביטן:

לא.

יאיר פז:

ארבל, כתוב כל שר, נכון? זה כל שר.

איילת נחמיאס ורבין (המחנה הציוני):

סליחה, זה ניסוח של ארבל, לא ניסוח שלי.

היו"ר דוד ביטן:

אתם רוצים לגמור ככה או לא?

איילת נחמיאס ורבין (המחנה הציוני):

דוד, אני חושבת - - -

היו"ר דוד ביטן:

לא, קיבלתי את הטענה, אני מוסיף עשר דקות לכל משרד. אם יש לו שני משרדים,
הוא יהיה שעה ועשר דקות. אם יש לו ארבעה, שעה וחצי. מה בדיוק הבעיה? מה
הבעיה? תשאלו אותו.

איילת נחמיאס ורבין (המחנה הציוני):

אם יש לו ארבעה משרדים זה יותר, סליחה, זה שעה ו-40.

היו"ר דוד ביטן:

לא, הוא מגיע מטעם משרד אחד, על זה אין ויכוח.

איילת נחמיאס ורבין (המחנה הציוני):

שעה ו-40. אבל יש לו עוד ארבעה משרדים חוץ מזה.

היו"ר דוד ביטן:

אמרתי שאם יש לו שלושה, זה שעה וחצי. אחד, ועוד שלושה.

איילת נחמיאס ורבין (המחנה הציוני):

אבל הוא מחזיק בעוד ארבעה, מה לעשות?

היו"ר דוד ביטן:

מה הבעיה? עשר דקות לכל משרד נוסף למשרד העיקרי. מה הבעיה? אני לא מבין.

איילת נחמיאס ורבין (המחנה הציוני):

אני חושבת שזה מעט מדי.

היו"ר דוד ביטן:

זה לא מעט, למה? תשאלו אותו. עוד חצי שעה לשאלות, אין בעיה.

איילת נחמיאס ורבין (המחנה הציוני):

כי, דוד, זה זלזול במשרדים האחרים שהם הוא - - -

היו"ר דוד ביטן:

למה זלזול? את יכולה לשאול מה שאת רוצה. ראש הממשלה – על מה תשאלו אותו? על
חוץ וביטחון. מה בדיוק הבעיה? אז זה לא חוץ? זה לא חוץ? מה תשאלי את ראש
הממשלה? על מה תשאלי?

איילת נחמיאס ורבין (המחנה הציוני):

אבל כלכלה זה משרד לגמרי שונה, דוד. נניח שחוץ – אתה יודע מה? זורמת אתך.
כלכלה זה לא דומה, מה לעשות?

היו"ר דוד ביטן:

אז אמרתי, אני נותן עוד עשר דקות.

איילת נחמיאס ורבין (המחנה הציוני):

כלכלה זה משרד מאוד ספציפי. אתה יודע מה? לכלכלה לא ראוי שיהיה משרד אחד.
אם את כל שר אני יכולה להזמין לשעת שאלות, מה הערך של זה? משרד הכלכלה הוא
לא איזה משרד קטנטן. דוד, תחשוב מעבר לפוליטיקה.

היו"ר דוד ביטן:

חשבתי על זה, אני מוסיף זמן. הוא לא יבוא פעמיים. תשכחי מזה, הוא לא יבוא
פעמיים, הוא יבוא פעם אחת קצת יותר זמן, אין בעיה.

איילת נחמיאס ורבין (המחנה הציוני):

תקשיב שנייה, תקשיב רגע. משרד החוץ – שמתי בצד, אני הולכת אתך.

היו"ר דוד ביטן:

משרד החוץ זה אותו דבר אני חושב.

איילת נחמיאס ורבין (המחנה הציוני):

משרד הכלכלה, מי שמכיר אותו – ובכוונה אני מתמקדת בו – זה משרד עתיר
פעילות.

היו"ר דוד ביטן:

אבל הוא לא הולך להישאר שר הכלכלה, את לא קולטת?

איילת נחמיאס ורבין (המחנה הציוני):

תקשיב רגע. אתם באתם אלינו לפני שבועיים וביקשתם שהוא יהיה שר הכלכלה
במינוי מלא.

היו"ר דוד ביטן:

הוא אושר זמנית לשלושה חודשים כי החוק מחייב.

איילת נחמיאס ורבין (המחנה הציוני):

אני מבינה. תאמין לי, אני מבינה את החוק. אני מבינה את החוק.

היו"ר דוד ביטן:

בסדר, אבל הוא מעביר את זה. הוא מעביר את זה.

איילת נחמיאס ורבין (המחנה הציוני):

אני מבינה את בג"ץ – או שכן או שלא. דוד, או שכן או שלא. הרי שנינו יודעים
דבר אחד - - -

היו"ר דוד ביטן:

יש את משרד התקשורת, את משרד הכלכלה ומשרד החוץ. נכון להיום, אתם יכולים
להגיע אתו לשעה וחצי. מה רע בשעה וחצי עם ראש הממשלה?

איילת נחמיאס ורבין (המחנה הציוני):

אני אגיד לך למה. אני אגיד לך למה, רק מסיבה אחת. שאני חושבת שמשרד הכלכלה
ומשרד התקשורת – הנה, אני משאירה עדיין את משרד החוץ, למרות שבעיני יש
עניינים שקשורים למשרד החוץ, שתאמין לי, שראש הממשלה כשר, אין לי מושג אם
הוא יודע או לא יודע מה קורה שם. מתנאי העובדים, מדברים שקשורים לפעילויות
של חטיבות.

היו"ר דוד ביטן:

יש מנכ"ל לכל הדברים האלה.

איילת נחמיאס ורבין (המחנה הציוני):

לא, זה לא ככה. לא משנה, שר מעורב בדברים האלה, דוד. הוא קיבל החלטה, אני
לא מתווכחת אתו. אני אומרת לך דבר אחד, משרד הכלכלה הוא אחד המשרדים הכי
גדולים בממשלת ישראל. הוא משרד שאתה אומר לי אני נותן לכם סוכריות, אבל אתה
לא נותן לי הזדמנות אמתית – אמתית – לשאול שאלות בעניין – ובכוונה אני
מתמקדת בו. זה מה שאני חושבת. אני מבינה שאתה מנסה ללכת לקראת - - -

היו"ר דוד ביטן:

אבל אני לא יכול לכתוב בתקנון איזה משרד. אני אומר כל שר יכול להיות פעם
אחת.

איילת נחמיאס ורבין (המחנה הציוני):

אבל זה מה שסיכמתם.

היו"ר דוד ביטן:

התיקון שאת אומרת הוא ראוי, אני לא אומר שלא. אם יש לו יותר ממשרד אחד, הוא
ישיב עוד עשר דקות. אתם צריכים לעשות את הקלקולציה בשאלות. בינינו, לפעמים
גם אין מה לשאול שעה, והיינו בדבר הזה, שהגיע שר לשעת שאלות שעה, אחרי 20
דקות הוא הלך. שר הרווחה, את יודעת את זה.

איילת נחמיאס ורבין (המחנה הציוני):

לא, אני אגיד לך, אני לא אוהבת את זה. אני לא אוהבת את זה, ואמרתי - - -

היו"ר דוד ביטן:

אבל זה מה שהיה.

איילת נחמיאס ורבין (המחנה הציוני):

אני לא אוהבת את זה – הנה, אני אומרת את זה עלינו – שחברי כנסת שולחים
שאלה, השאלה מאושרת במזכירות ולא מגיעים לתשובת השר.

היו"ר דוד ביטן:

אבל את רואה את זה. לכן אני אומר, חבר'ה, אני מוסיף עוד עשר דקות למשרד.

איילת נחמיאס ורבין (המחנה הציוני):

זו אחריות שלנו, על זה אין לי ויכוח אתך.

היו"ר דוד ביטן:

למשל, השר לביטחון פנים, לפי השיטה הזאת, הוא יהיה שעה ועשר דקות. למה? כי
יש לו את הפיתוח האזורי.

איילת נחמיאס ורבין (המחנה הציוני):

אתה יודע מה, יש לי בקשה, אני מנסה ללכת אתך. אני חושבת שיש הבדל בין משרד
גדול למשרד קטן. אני חושבת שמשרד גדול, ראוי שיינתן לו יותר זמן מאשר עשר
דקות, משרד קטן, מצדי שזה באמת יהיה עשר דקות.

ארבל אסטרחן:

- - -

היו"ר דוד ביטן:

איך אני יכול להגדיר מה זה קטן ומה זה גדול?

איילת נחמיאס ורבין (המחנה הציוני):

זה מסבך את זה. ארבל, יקירה שלי, זה הנוסח שלכם.

ארבל אסטרחן:

לפי הנוסח הזה אפשר להזמין אותו פעם אחת, לא ארבע פעמים.

איילת נחמיאס ורבין (המחנה הציוני):

את השר. אבל הוא שר הכלכלה, מה אני אעשה?

ארבל אסטרחן:

נכון, אבל עדיין פעם אחת.

איילת נחמיאס ורבין (המחנה הציוני):

אבל הוא שר הכלכלה.

ארבל אסטרחן:

עדיין פעם אחת.

איילת נחמיאס ורבין (המחנה הציוני):

הוא בא כראש ממשלה או כשר כלכלה?

היו"ר דוד ביטן:

בסדר, אז אני מוסיף זמן. אני מוסיף זמן.

ארבל אסטרחן:

כבנימין נתניהו.

איילת נחמיאס ורבין (המחנה הציוני):

לא.

ארבל אסטרחן:

זה מה שכתוב.

איילת נחמיאס ורבין (המחנה הציוני):

לא, זה לא הנוסח. לא, זה לא הנוסח. לא, זה לא הנוסח, מה לעשות? הנוסח זה
כשר. מה אני אעשה? אני לא ניסחתי את זה.

היו"ר דוד ביטן:

אז עשר דקות לכל משרד נוסף למשרד העיקרי. זה בסדר? עשר דקות נוסף לכל משרד
נוסף לעיקרי. זאת אומרת, אם הוא שר התחבורה - - -

ארבל אסטרחן:

אין עיקרי. מי שמחזיק שני משרדים – 70 דקות, מי ששלושה – 80.

היו"ר דוד ביטן:

כן, אבל צריכה לנסח את זה, כי הוא מחזיק משרד. תוספת, מעל לאחד.

ארבל אסטרחן:

נכון. מי שמחזיק יותר ממשרד אחד, עשר דקות לכל משרד נוסף.

היו"ר דוד ביטן:

מה את אומרת?

איילת נחמיאס ורבין (המחנה הציוני):

אני לא מקבלת את זה באהבה רבה.

היו"ר דוד ביטן:

בואי ננסה. הרי, בינינו, אני הייתי אתך כשר הרווחה בא לשעת שאלות, ואחרי
חצי שעה - - -

איילת נחמיאס ורבין (המחנה הציוני):

אני נעלבתי בשביל השר.

היו"ר דוד ביטן:

את אמרת לי תראה מה זה. אז בסדר, נכון, כשראש הממשלה יבוא, כולם יבואו. זה
ברור.

איילת נחמיאס ורבין (המחנה הציוני):

נכון, אני לגמרי מסכימה אתך. גם בהצעות לסדר זה קורה, זה מעצבן אותי, נכון.

ארבל אסטרחן:

חמש פעמים בכנס הקיץ, ואחר-כך עשר.

היו"ר דוד ביטן:

חבר'ה, אני אומר, אני צריך לאשר את זה עם ראש הממשלה גם כן. אני מאמין שהוא
יאשר את זה, כי זה הגיוני מה שאת אומרת, אני לא אומר שלא. לא חשבו על זה,
חשבת על זה, זה נכון. אני מעביר את זה – הרי שבועיים ימים יש להסגות. אם
תהיה בעיה, אז אנחנו נגיש איזושהי הסגה, ואז נדבר על זה.

איילת נחמיאס ורבין (המחנה הציוני):

בסדר גמור. אוקיי.

היו"ר דוד ביטן:

אתם מצביעים אתנו?

איילת נחמיאס ורבין (המחנה הציוני):

אני אצביע.

היו"ר דוד ביטן:

מי בעד שינוי התקנון עם התיקונים שסיכמנו פה?

הצבעה

בעד ההצעה לשינוי התקנון – פה אחד

נגד – אין

נמנעים – אין

ההצעה לשינוי התקנון נתקבלה.

היו"ר דוד ביטן:

פה אחד. הישיבה נעולה.

הישיבה ננעלה בשעה 13:40.
