פרוטוקולים/ועדת הכנסת/4678

ירושלים, ט' באדר, תשס"ב

21 בפברואר, 2002

הכנסת החמש-עשרה נוסח לא מתוקן

מושב רביעי

פרוטוקול מס' 283

מישיבת ועדת הכנסת

יום רביעי, א' באדר התשס"ב (13 בפברואר 2002), שעה: 10:00

סדר היום: בקשות חברי הכנסת להקדמת הדיון בהצעות חוק בקריאה טרומית:

א. הצעת חוק הכנסת (תיקון העברה מכהונה של יושב ראש הכנסת

או של סגן מסגניו שלא מחמת עבירה), התשס"ב-2002 –

של חבר הכנסת זאב בוים.

2.  הצעת חוק הכנסת (תיקון מניין מספיק של חברי כנסת במליאת הכנסת),

  התשס"ב-2002, של חבר הכנסת משה ארנס (פ/3322) – רביזיה.

3.  הצעת חוק הפיקדון על מיכלי משקה (תיקון – תשלום של תאגיד מיחזור

  שלא עמד ביעד האיסוף), התשס"ב-2002, של חבר הכנסת אברהם פורז

  (פ/3439).

4.  הצעת חוק המועצה לביטחון לאומי, התשס"ב-2202, של חבר הכנסת דוד מגן

  וקבוצת ח"כים (פ/3442).

ה. הצעת חוק הכנסת (תיקון העברה מכהונה של יושב ראש הכנסת),

התשס"ב-2002 - של חבר הכנסת אורי יהודה אריאל וקבוצת ח"כים.

ו. הצעת חוק יום ירושלים (תיקון – חגיגות יום ירושלים), התשס"ב-2002,

של חבר הכנסת אורי יהודה אריאל וקבוצת ח"כים (פ/3387).

נכחו:

חברי הוועדה: יוסי כץ – היו"ר

קולט אביטל

אורי יהודה אריאל

זאב בוים

מוחמד ברכה

יצחק גאגולה

משה גפני

עבד-אלמאלכ דהאמשה

אבשלום וילן

נסים זאב

נעמי חזן

דוד טל

שאול יהלום

אמנון כהן

מרדכי משעני

מרינה סולודקין

אברהם פורז

נחמה רונן

יורי שטרן

מזכיר הכנסת, אריה האן

סגן מזכיר הכנסת, דוד לב

גאולה רזיאל – מנהלת לשכת מזכיר הכנסת

מוזמנים: אריאלה קלעי משרד המשפטים

יועץ משפטי: אנה שניידר

ארבל אסטרחן

מנהל/ת הוועדה: אתי בן יוסף

קצרנית: דרורה רשף

הצעת חוק הכנסת (תיקון העברה מכהונה של יושב ראש הכנסת או של סגן מסגניו

שלא מחמת עבירה), התשס"ב-2002 -

ה. הצעת חוק הכנסת (תיקון העברה מכהונה של יושב ראש הכנסת)

היו"ר יוסי כץ:

רבותי, אני מתכבד לפתוח את ישיבת הוועדה. על סדר היום כמה הצעות חוק
שמגישיהן מבקשים פטור מחובת הנחה. כפי שידוע לכם, על פי התקנון החדש צריכים
להיות נוכחים בחדר הישיבות לפחות תשעה חברי ועדה קבועים.

זאב בוים:

הם צריכים להיות נוכחים בהצבעה?

היו"ר יוסי כץ:

ברור. להשתתף בהצבעה. ובכן, אני רציתי להעלות מיד את החוק הראשון להצבעה
ולקבור אותו בצורה הזו, כי אני חושב שאין לו מקום, לא על הרקע הספציפי
ובכלל אין שום הצדקה לתת לו פטור מחובת הנחה, אבל אנחנו חיים על פי התקנון
ולכן אני אתן למגיש ההצעה, חבר הכנסת בוים, לנמק מדוע הוא חושב שהחוק
שיאפשר הדחתו של יושב ראש הכנסת צריך לקבל עדיפות ומה מידת הדחיפות שבו
ומדוע דווקא היום. ואני מקווה שחברי הוועדה לא ישתכנעו ויפילו את הבקשה,
אבל ההזדמנות שלך. אני נותן לך שלוש דקות לנמק, בתקווה – שלך - שיבואו
אנשים.

זאב בוים:

תודה רבה, אדוני היושב ראש. אני רק רוצה – כיוון שלא כולנו מצויים בתקנון
החדש – שמישהו ייתן לי הבהרה, אדוני היושב ראש.

היו"ר יוסי כץ:

בבקשה, גבירתי היועצת המשפטית, הבהרה.

זאב בוים:

האם הקוורום שעליו הוחלט, של תשעה חברים, מתייחס לעצם דיון או להצבעה.
מעניין אותי. אני פשוט רוצה לדעת.

היו"ר יוסי כץ:

תודה. אני אתן ליועצת המשפטית להשיב, אם כי הייתי מוכן מראש לוותר על השאלה
ולתת לך עוד דקה, אבל בבקשה.

אנה שניידר:

הסעיף החדש, סעיף 135ב לתקנון, קובע כך: "הונחה הצעת חוק פרטית על שולחן
הכנסת, רשאית ועדת הכנסת, לפי בקשה של אחד ממציעי הצעת החוק, לאשר את הבאתה
לדיון מוקדם לפני תום 45 הימים האמורים בסעיף קטן (א), אם יתקיימו כל אלה:
ועדת הכנסת השתכנעה כי להצעת החוק חשיבות או דחיפות או מטעמים מיוחדים
אחרים, בעת ההצבעה נכחו בוועדת הכנסת לפחות שליש מחבריה הקבועים". זאת
אומרת: אפשר לקיים את הדיון.

זאב בוים:

יופי. אפשר לקיים את הדיון, לעשות פיליבסטר עד שיבואו האנשים וכולי.

היו"ר יוסי כץ:

פיליבסטר זה בחסותו של יו"ר הוועדה.

אנה שניידר:

המועד הקובע הוא ההצבעה.

היו"ר יוסי כץ:

טוב. תודה רבה. חבר הכנסת בוים, אתה מנמק.

זאב בוים:

אוקי. אני מבקש בהצעת החוק הזאת לתקן את אותו עניין שמדובר בו בחוק הכנסת:
"העברה מכהונה של יושב ראש הכנסת או סגן מסגניו שלא מחמת עבירה". אני בדקתי
את זה. אני לא רוצה להיכנס לגוף העניין – רק, פשוט, לסבר את האוזן: מי
שמתעמק בחוק הקיים לגבי העברה מכהונה של יושב ראש, מגלה – אני מוסיף: למרבה
הפתעתי, שלי, אבל אני חושב שכולם יופתעו – שאין שום נושא משרה אחר במדינת
ישראל שכמעט אי אפשר להעביר אותו מכהונתו.

אם אני בודק, למשל, איך מעבירים מכהונה נשיא מדינה, או אם אני בודק על פי
החוק איך מעבירים מכהונה ראש ממשלה, התהליכים הם הרבה יותר פשוטים ופחות
מורכבים. כשזה מגיע ליושב ראש הכנסת משום מה – ואני לא יודע מה היה הרקע
ההיסטורי לחקיקה הזאת - - -

מרדכי משעני:

זה לא רקע היסטורי. זה רקע חדש מאד.

שאול יהלום:

אתה צריך לנמק לנו למה לפטור מחובת הנחה.

זאב בוים:

אוקי. אז הנה אני בא.

נסים זאב:

האם זה כל כך דחוף? יש עניין להדיח את יושב ראש הכנסת?

זאב בוים:

אני אגיד לכם מה דחוף. לא סוד הוא שיושב ראש הכנסת יש בדעתו והוא היה מאד
מעוניין ורוצה להופיע במועצה המחוקקת הפלשתינאית ברמאללה. הכנסת קיימה על
זה כבר דיון במסגרת הצעות דחופות לסדר והיא אמרה את דעתה שם בצורה נחרצת
נגד הנסיעה.

מרדכי משעני:

היא גם תגיד את דעתה על פי סעיף 65.

זאב בוים:

והיא, על פי הסכמה עם היושב ראש, תקיים דיון שבוע לפני נסיעתו ויהיה סיכום
דיון ואנחנו נצביע. ההערכה שלי היא – אם אני לוקח לפי מה שהיה עד עכשיו,
כלומר: בהצבעות להצעות לסדר – שגם בדיון, הצעת הסיכום שתזכה ברוב ואולי
אפילו ברוב גדול, תהיה שיושב ראש הכנסת לא ייסע.

אני שומע מיושב ראש הכנסת כבר עכשיו, שאין בדעתו לכבד את עמדת הכנסת והוא
ייסע. הוא אמר גם פה בישיבה: "אני אנהג באופן חוקי, על פי החוק". אין פה
שום חוק שמגביל. יש רק עמדת הכנסת ויושב ראש הכנסת אומר שהוא בעצם – הוא לא
אומר ככה – אבל הוא יצפצף על הכנסת וייסע.

נעמי חזן:

הוא לא אמר את זה.

זאב בוים:

הוא לא אמר. אני נותן לזה את הפרשנות. אני גם, אם היית שומעת טוב, אמרתי את
זה לפני שהערת, שזו פרשנות שלי.

נסים זאב:

הוא לא צריך לומר כאשר עכשיו בין כה וכה הוא מצפצף.

זאב בוים:

עכשיו, אם הוא יעשה ככה, אני רוצה שבידי הכנסת יהיה מכשיר ביצועי להעברה
מכהונה של יושב ראש הכנסת. אני חושב שזה מקרה שבאמת, מהמקרים המעטים שבהם
יש סיבה טובה להעביר יושב ראש כנסת מכהונתו. אין לנו היום את הכלי הזה, אני
רוצה להכין אותו. לכן אני חושב שזה דחוף.

היו"ר יוסי כץ:

למה זה דחוף?

זאב בוים:

כי הוא עומד לנסוע.

נסים זאב:

כי הוא עומד לנסוע.

מרדכי משעני:

הוא עומד לצפצף על הכנסת.

יורי שטרן:

אנחנו רוצים לא לתת לביזיון הזה לקרות.

זאב בוים:

אני סיימתי את דברי ואני מבקש מחברי הוועדה לתמוך בעמדה הזאת.

סליחה, עוד משפט אחד ברשותך. אני רוצה שיהיה ברור לכולם: אם לא ניקח את
המקרה הספציפי הזה של נסיעת יושב ראש הכנסת, עדיין אני סבור שצריך בנוהל
רגיל לשנות את העניין הזה של החוק לגבי העברה מכהונה של יושב ראש הכנסת.
אני חושב שזה לא לכבודה של הכנסת שהיושב ראש - - -

שאול יהלום:

השאלה היא אם זה דחוף.

זאב בוים:

ההקדמה באה בגלל הסיטואציה המיוחדת שעליה דיברתי עכשיו.

היו"ר יוסי כץ:

טוב. קודם כל, אני חייב להגיד לך שאתה צריך להגיד תודה - - -

זאב בוים:

אני אומר לך תודה.

היו"ר יוסי כץ:

לנציגי האופוזיציה שהתעלו על עצמם והגיעו לדיון. כי אם הם לא היו מגיעים
לדיון, עד כמה שאני סופר, לא היו תשעה נציגים.

אורי אריאל:

אתה לא קורא להם לצאת, נכון?

היו"ר יוסי כץ:

לא. זה רק מוכיח שההחלטה שקיבלנו היתה נכונה ושניתן לקיים את הסעיף הזה
בתקנון. עכשיו, לגבי ההצעה עצמה: אני חושב שהעיתוי שלה הוא אומלל. אני חושב
שלהגביל את יושב ראש הכנסת בביקורים שאני חושב שיכולים לתרום תרומה למערכת
היחסים בינינו לבין שכנינו, זו הצעה שלא במקומה. אין לה מקום, היא מוטעית.
אני לא רוצה להתבטא בביטויים יותר חריפים, משום שאני חושב - - -

שאול יהלום:

גם אם המליאה החליטה?

זאב בוים:

גם אם המליאה תחליט?

היו"ר יוסי כץ:

סליחה. זו בכלל הטלת מגבלה על כושר פעולתו של יושב ראש הכנסת.

זאב בוים:

נכון, נכון. בוודאי. בוודאי.

מרדכי משעני:

הרי לא מותר לו לעשות כל דבר.

היו"ר יוסי כץ:

רגע, אני אתן לך להתבטא. אני, מותר לי להביע את עמדתי כחבר הוועדה?

נסים זאב:

זה מצריך באמת בקשת תגובה, אדוני היושב ראש. צריך שהכנסת תקבע את זה.

אורי אריאל:

-   - -

היו"ר יוסי כץ:

אבל אתה רשום לרשות דיבור. אני חושב שבימים אלה, במיוחד במצב שבו יש
קואליציה כל כך גדולה, חשוב מאד לשמור על מעמדו של יושב ראש בית המחוקקים
שלנו ואסור לפגוע בסמכויותיו או ליצור מצב שבו חרב ההדחה מרחפת מעל לראשו.
אני חושב שזו טעות, טעות במישור מערכת היחסים בינינו לבין הממשלה ואסור
בשום פנים ואופן שיושב ראש הקואליציה ישמש בעניין הזה – הייתי אומר – שופר
של הממשלה. הוא צריך לחשוב על מעמדו של יושב ראש הכנסת.

זאב בוים:

סליחה, זה לא ממשלה, אדוני היושב ראש. רק הערה: אני לא שליח של הממשלה
לעניין, לא נתבקשתי, לא דיברתי עם אף אחד מאנשי הממשלה, מהשרים, מהגדול עד
הקטן.

היו"ר יוסי כץ:

הבנתי אותך. אז אני לא אומר שהתכוונת לכך, אבל ככה זה יצא.

זאב בוים:

לא. זו פרשנות מוטעית לעניין.

היו"ר יוסי כץ:

לגופו של עניין, על השאלה הזו, אני סוגר את הרשימה בחבר הכנסת וילן.

משה גפני:

גם אותי, אדוני היושב ראש.

היו"ר יוסי כץ:

גם חבר הכנסת גפני. כל אחד לא יותר מדקה וחצי, משום שאנחנו מוגבלים בלוח
הזמנים. ראשון חבר הכנסת מוחמד ברכה, אחרי זה חברת הכנסת נעמי חזן. בבקשה.

מוחמד ברכה:

להצעת החוק ולבהילות שמנסים לשוות לה, אין שום קשר עם נוהל תקין ועם ניהול
תקין של הכנסת ועם כל מיני מניעים קונסטיטוציוניים. זו הצעת חוק פוליטית
שבאה כדי לסתום פיות ותו לא. צריך לזכור שהיו דברים מעולם. גם הנשיא לשעבר
עזר ויצמן, בזמנו, רצה להיפגש עם היושב ראש ערפאת, כשראש הממשלה דאז היה
נתניהו והוא לא רצה להיפגש. קמה סערה והימין התחיל להציע הצעות איך להדיח
את נשיא המדינה. בסופו של דבר היה מי שריסן את ההשתוללות הזו, עזר ויצמן
נפגש עם ערפאת ואבן לא נפלה מהשמיים ושום דבר לא קרה. לכן זה צעד נואל,
למנוע הדברות. הימין משקשק והממשלה הזו משקשקת מכל אפשרות של החלפת מילים
עם הרשות הפלשתינית.

קריאות:

-   - -

מוחמד ברכה:

אתם משקשקים.

נסים זאב:

אנחנו בעד שייסע ושיישאר שמה. אין לנו בעיה עם זה.

היו"ר יוסי כץ:

אתם תקבלו רשות דיבור.

מוחמד ברכה:

הימין נהנה מרעם התותחים ומשקשק מכל אמירה של שלום ושל הידברות.

יורי שטרן:

-   - -

אורי אריאל:

נכון, נכון. אתה צודק. אתה צודק.

מוחמד ברכה:

כן. פחדנים. פחדנים ומוגי לב.

היו"ר יוסי כץ:

חבר הכנסת אריאל, חבר הכנסת שטרן.

מוחמד ברכה:

אתם רוצים רק מלחמה ורק עוינות. זה לא יעבוד לכם. השלום ינצח גם אתכם.

יורי שטרן:

-   - -

היו"ר יוסי כץ:

חבר הכנסת שטרן, חבר הכנסת שטרן, פעם שניה.

אבשלום וילן:

השלום יבוא - - -

היו"ר יוסי כץ:

תשב. חבר הכנסת ברכה, תודה רבה.

יורי שטרן:

תשב, תשב.

היו"ר יוסי כץ:

סליחה, מי שנותן פה הוראות, בינתיים, זה אני.

מוחמד ברכה:

איך קוראים לך? שטרן? שטרן? כשאתה מדבר תדבר בנימוס ותסתום את הפה.

זאב בוים:

ברכה, אל תעשה פה אינתיפאדה פרלמנטרית.

מוחמד ברכה:

אתה תשמע מה שאני אגיד.

זאב בוים:

אני אשמע, אבל אתה תדבר בשקט.

היו"ר יוסי כץ:

אני אנעל את הדיון.

מוחמד ברכה:

-   - -

זאב בוים:

תדבר בשקט. אל תעשה פה אינתיפאדה.

מוחמד ברכה:

איזו חוצפה. תתבייש לך.

אורי אריאל:

אתה מתנהג כמו ליצן.

מוחמד ברכה:

-   - -

יורי שטרן:

השלום כן וערפאת לא.

נסים זאב:

הנציג של השאהידים יושב פה.

מוחמד ברכה:

חבורה של מתנחבלים.

זאב בוים:

די, די, די.

נחמה רונן:

מה זה מתנחבלים?

מוחמד ברכה:

זה חיבור בין מתנחלים ומחבלים. כן.

זאב בוים:

אה.

אורי אריאל:

זה ממש דיבור פרלמנטרי ברמה.

היו"ר יוסי כץ:

חבר הכנסת ברכה, תודה רבה על דבריך.

מוחמד ברכה:

מה זה הטרור הזה שמפעילים פה?

שאול יהלום:

אתה טרוריסט.

אבשלום וילן:

לאן אתם מורידים את הכנסת? מספיק כבר. מספיק, נו, באמת - - -

מוחמד ברכה:

אתם מפחדים מהשלום.

אבשלום וילן:

-   - -

זאב בוים:

אבו, הטענה היא אליו.

היו"ר אבשלום וילן:

-   - -

נסים זאב:

אדוני היושב ראש, למה אתה לא מוציא אותו מהישיבה? הוא אומר מילים כאלה –
תוציא אותו.

זאב בוים:

די, די, די.

נסים זאב:

תסלק אותו, אדוני היושב ראש.

מוחמד ברכה:

תסתלק בעצמך.

נסים זאב:

הוא מבזה פה את ועדת הכנסת.

מוחמד ברכה:

אתה בעצמך ביזוי.

נסים זאב:

אדם כזה, בריון. מה הוא יושב פה?

שאול יהלום:

טרוריסט.

היו"ר יוסי כץ:

גמרתם לצעוק? אתם מוכנים להיות בשקט כדי להמשיך את הדיון? תודה.

רבותי, אני מעכשיו לא אפריע לצעקות. הרופא עזר עלי לצעוק.

אורי אריאל:

בעזרת השם תהיה שאהיד.

היו"ר יוסי כץ:

אז מי שרוצה להמשיך בצעקות בבקשה, אבל אנחנו לא נמצאים במגרש כדורגל.

מוחמד ברכה:

כן, זה סוג הטרור שרוצים להפעיל גם בכדורגל. זה סוג הטרור.

היו"ר יוסי כץ:

חברת הכנסת חזן.

נחמה רונן:

במגרשי כדורגל זה נראה הרבה יותר תרבותי מאשר פה.

היו"ר יוסי כץ:

תודה רבה. חברת הכנסת נעמי חזן, אחרי זה חברת הכנסת רונן.

נעמי חזן:

אדוני היושב ראש, אני לתומי חשבתי שאנחנו דנים בפטור מחובת הנחה ומה שקרה
פה זו הסיבה הטובה ביותר לסרב לפטור מחובת הנחה. חבר הכנסת בוים, אתה רוצה
היום למנוע את נסיעתו של יושב ראש הכנסת לרמאללה. מחר יהיה יושב ראש כנסת
מהימין, שירצה לעלות להר הבית ויבוא חבר הכנסת ברכה ויבקש פטור מחובת הנחה,
כדי למנוע מיושב ראש אחר לעשות משהו שהוא לא רוצה.

מרדכי משעני:

והר הבית?

נסים זאב:

דוגמה קלאסית.

נעמי חזן:

לכן, דווקא בחוקים שעוסקים בסדרי שלטון ניסינו למנוע פטור מחובת הנחה, משום
שאלה שאלות יסוד שיום אחד מתאימים לימין ויום שני לשמאל. אסור לעשות את
הדברים האלה בחופזה. אני באמת מתחננת לחברי ועדת הכנסת: אל תתפתו לשנות
סדרי ממשל ופטור מחובת הנחה בפזיזות, בחופזה. אנחנו רק פוגעים בעצמנו. יום
אחד אתם בקואליציה ואנחנו באופוזיציה ומחר זה יהיה ההפך ואל תנצלו את המעמד
הזה ואת הוויכוח הפוליטי הסוער שהיה כאן כדי לעשות דברים שפוגעים באושיות
הדמוקרטיה הישראלית.

היו"ר יוסי כץ:

תודה רבה.

מרדכי משעני:

מה עם הנסיעה? גם הנסיעה פוגעת באושיות הדמוקרטיה.

זאב בוים:

ונסיעה שלא באישור הכנסת, זה לא פוגע?

היו"ר יוסי כץ:

לא, את לא עונה.

רבותי, חברת הכנסת נחמה רונן ואחריה חבר הכנסת נסים זאב.

נחמה רונן:

אדוני היושב ראש, אני חושבת שדנו פה כבר לא מעט פעמים על המושג: "פטור
מחובת הנחה". למה זה תקף ולמה זה לא תקף. נראה לי שהכנסת עושה זילות במושג
הזה בכלל ללא חשבון. אז קצת הגבלנו את זה. כשאנחנו מדברים על פטור מחובת
הנחה אנחנו צריכים להסביר למה דחוף שמשהו יהיה עכשיו ולא צריך לחכות את
הארבעים או את השישים יום. מה יכול להיות קריטי.

מרינה סולודקין:

אבל נחמה, זה מאד דחוף.

מרדכי משעני:

-   - -

נחמה רונן:

סליחה רגע. ואני בין אלה שינמקו עוד מעט על הצעת חוק של חבר הכנסת פורז
ושלי – למה אני חושבת שצריך לפטור אותה בנושא חוק הפיקדון שכבר קיים. זה
נושא אחר. פה מעלה חבר הכנסת זאב בוים עניין עקרוני שאני לא מתנגדת לדון
בו, אבל לדון בו ברמה העקרונית, משום שהכנסת, מאז יום הקמתה, לא סתם לא
שינתה את הסעיף הזה. עכשיו יש איזו קונסטלציה פוליטית - - -

יורי שטרן:

זה לא מאז קום הכנסת.

היו"ר יוסי כץ:

סגן השר יורי שטרן, ירדת לסוף הרשימה.

זאב בוים:

זה לא מיום הקמתה.

יורי שטרן:

אני פשוט מסביר שזה לא מיום הקמתה.

היו"ר יוסי כץ:

בסדר, ירדת לסוף הרשימה. תודה.

נחמה רונן:

אדוני, קשה לי להתמודד עם המיקרופון שלך. יש פה איזשהו מצב, קונסטלציה
פוליטית, שיש פה חלק מהבית – אולי רוב הבית, אפילו – שמתנגד לנסיעתו של
היושב ראש. אפשר לדון בזה, צריך לדון בזה. אם היושב ראש יחליט בניגוד לדעתה
של הכנסת, אני חושבת שהוא צריך גם לדעת מה לעשות ומה המשמעות של זה. אבל
לבוא ולשנות פה עכשיו חוק יסוד כי זה לרגע לא נוח למישהו פוליטית, התקדים
הזה מאד מפחיד אותי, זאביק, וצריך להדאיג גם אותך. כי לא בטוח – אני אשמח
מאד אם תהיו בשלטון עוד הרבה זמן, אבל יכול להיות גם מצב שהשמאל יהיה
בשלטון והוא יכופף בדיוק את אותם החוקים למה שיהיה נוח להם ואנחנו צריכים
לא לעשות זילות מחוקי היסוד.

זאב בוים:

אני מדבר על יושב ראש שהוא מהקואליציה.

היו"ר יוסי כץ:

תודה. חבר הכנסת זאב בוים, אתה לא עונה לכל אחד.

זאב בוים:

אני פועל נגד איש מהקואליציה, לא מהאופוזיציה.

היו"ר יוסי כץ:

חבר הכנסת זאב בוים, אני קורא אותך לסדר. באמת, מספיק.

חבר הכנסת נסים זאב, אחרי זה חבר הכנסת אורי אריאל, אתה גם מנמק את ההצעה
שלך.

נסים זאב:

אדוני היושב ראש, יש כבר תקדים של פטור מחובת הנחה למקרים רבים, שהרבה פחות
חשובים וערכם פחות, אבל הוועדה הזו סוברנית להחליט שאכן היה מקום לפטור
אותם מחובת הנחה. בעצם כל הנושא הזה של 45 יום, לדעתי הוא מיותר, אבל יכול
להיות שישנם חוקים שצריך להתבונן בהם, לעיין בהם וחברי הכנסת צריכים להיות
מוכנים. הנושא הזה, הוא בעצם נושא פוליטי. כשיושב ראש בא ובאופן ברור וגלוי
אומר: אני אפעל בניגוד להחלטת הכנסת, זו בעצם זילות של הכנסת. אני חושב
שבמעמדו של יושב ראש הכנסת, שבעצם הוא מייצג את הכנסת, הוא עומד בראש
הפירמידה, הוא לא יכול לנהוג זילות. וזה שהוא שופר – אני רוצה לומר לכם שיש
גם שופרות פסולים. לכן יש מקום שהכנסת תשלח אותו, אם הוא לא רואה בהחלטה של
רוב הבית הזה -שחושב שאין מקום ליושב ראש הכנסת להופיע בפרלמנט הפלשתינאי
כאשר יש כאן טרור משתולל ומרחץ הדמים ממשיך פה, במדינת ישראל – משהו שמחייב
גם אותו.

היו"ר יוסי כץ:

תודה רבה. אני מודה לך על השדרוג שעשית לפלשתינאים לפי הימין. אני תמיד
נהנה לשמוע את נציגי הימין אומרים: הפרלמנט הפלשתינאי. זה באמת תואם את
השקפת העולם, לפחות שלי.

חבר הכנסת אורי אריאל מנמק גם את ההצעה שלו ולכן יש לך יותר זמן. בבקשה.

שאול יהלום:

איזו הצעה?

אורי אריאל:

תודה, אדוני היושב ראש. שאול, יש הצעה דומה שלי ואני רוצה לנמק אותה עכשיו.
בלי התלהמות ובקצרה. אם יושב ראש הכנסת – שהוא יושב ראש של כולנו. אנחנו
משתדלים, אני חושב, בכבודו, ועושים את זה בסדר – לא מכבד את 119 חברי הבית
האחרים ולא חשוב עכשיו מה תהיה ההחלטה. הוא לא מקבל מראש את החלטת עמיתיו
למשכן הזה. יש לנו פה בעיה בוויכוח פוליטי מאד נוקב ובסיסי שיושב ראש הכנסת
אומר: עם כל הכבוד לכם, אנחנו נעשה דיון, אני אשמע את כולכם – זה גם טוב לי
הדיון הזה, כי הוא נותן לי במה תקשורתית, עושה מזה ציניות גמורה – ובסוף
אני אחליט מה אני אעשה. הוא אפילו לא אומר שהוא ייסע, אבל - אני אחליט -
זאת אומרת: זו אחריות שלי, תדברו כמה שאתם רוצים, תחליטו באיזה רוב שאתם
רוצים, זו החלטה שלי. הוא הופך את היוצרות ולא כפי שאתה אומר, אדוני היושב
ראש. כי הוא מבזה את כל שאר חברי הבית. זו הבנתי את העניין.

עכשיו, לא היינו נדרשים לעניין ולא מבקשים חובת פטור – למרות שיכול אולי
להיות שראוי לדון בזה בלי קשר מי היושב ראש, ימין – שמאל, כמו שאמרה חברת
הכנסת חזן ואני מסכים, אלא שבאמת יושב ראש הכנסת, הוא עצמו, מכניס אותנו
לתעלה הזאת. עכשיו, אמר לי מישהו שאני לא מסכים עם דבריו: תשמע, מילא, כולם
עושים בבריכה, אבל הוא עוד צריך לעשות את זה מהמקפצה? אני לא מסכים לדברים
האלה. אלה לא דברים ראויים.

אם יושב ראש הכנסת היה בא – ואפילו עכשיו, אולי ראוי שיבוא עכשיו. אני
חשבתי שהוא יהיה פה בדיון – והיה אומר: רבותי, מכובדי וידידי, מה שיוחלט
במליאה אני אקבל. אני מכבד את דעתכם - זה המינימום.

לכן יש מקום להתחיל בחקיקה עכשיו ולא למשוך את זה עוד 45 יום. הרי החקיקה
לא תיגמר בשבוע, אבל יש מקום לפחות להתחיל ואני מבקש מכם, חברי הכנסת. לקבל
את ההעמדה הזאת בצורה הפשוטה שאמרתי - זו לא פוליטיקה – ולאפשר את העניין
הזה.

עוד הערה אחת שאני מפנה אליך אישית, אדוני היושב ראש. לא יכול להיות חבר
כנסת פה, יהיה בריון כמה שהוא רוצה, יהיה ליצן כמה שהוא רוצה, שידבר במילים
שנאמרו פה. עכשיו אתה, אני חושב, חובתך כיושב ראש, להעיר לדברים, לבקש ממנו
שיחזור בו.

היו"ר יוסי כץ:

מרוב צעקות פשוט לא שמעתי מה הוא אמר.

אורי אריאל:

אני אגיד לך מה הוא אמר.

היו"ר יוסי כץ:

אני אקרא את הפרוטוקול.

אורי אריאל:

לא, אני אומר לך ואני מבקש את התערבותך.

אבשלום וילן:

-   - -

אורי אריאל:

מה שנאמר פה על ידי חבר הכנסת ברכה, לפחות בסוף, היה: "אתם מתנחבלים". אני
אין לי בעיה, בכלל, אישית, עם שום בריון ועם שום ליצן. עם אנשים רציניים
אני מתמודד. אני חושב שזאת מילה שאתה צריך לבקש ממנו לחזור בו ממנה. אם הוא
רוצה לעשות את ההצגה עוד פעם, אני מזמין אותך, חבר הכנסת ברכה, לעשות מעשה
ליצנות נוסף.

היו"ר יוסי כץ:

תודה. תודה רבה. חבר הכנסת משעני, אחריו חבר הכנסת יהלום.

מוחמד ברכה:

אני לא משתתף בקרקס של המתנחל הזה.

היו"ר יוסי כץ:

סליחה, סליחה.

מרדכי משעני:

אדוני היושב ראש, אני הייתי בין היוזמים שיזמו את הדיון לפי סעיף 68 לתקנון
בעניין הנסיעה של יושב ראש הכנסת. אני רוצה להעיר כמה הערות: קודם כל,
העיקרון של חובת ההנחה הוא עיקרון פרוצדורלי, טכני. הוא לא מקודש. יש דברים
יותר מקודשים ממנו. למשל, סעיף 5 לתקנון האומר שעל יושב ראש הכנסת לשמור על
כבודה. לפי דעתי העיקרון הזה הוא הרבה יותר מקודש מכל עיקרון פרוצדורלי
ואני לא רוצה עכשיו גם להתווכח על הנושא של חובת ההנחה. לי יש פרשנות לגמרי
אחרת בנושא הזה. לא יכול להיות שאנחנו נעדיף סעיף של פרוצדורה על סעיף הרבה
יותר מהותי, שאומר שיושב ראש הכנסת צריך לשמור על כבודה של הכנסת. וכשיושב
ראש הכנסת אומר: תחליטו מה שתחליטו, אני אעשה מה שאני חושב – זה פוגע
בעיקרון הזה של כבודה של הכנסת ולכן מן הדין לתת פטור להצעת החוק הזו. החוק
הזה עוד לא עובר מחר ולא מחרתיים וטוב שיהיה הדבר הזה, שישמש סנקציה, כדי
שיושב ראש הכנסת לא יחזור על האמירות האלה.

היו"ר יוסי כץ:

תודה רבה. חבר הכנסת יהלום, אחריו חבר הכנסת וילן.

שאול יהלום:

אדוני היושב ראש, קודם כל גם אני מוחה על מילים שנאמרו כאן ואני חושב
שלהגיד "מתנחבל", זה דבר – אני עניתי לו: טרוריסט - - -

אורי אריאל:

מה הבעיה שלך לבקש ממנו לחזור בו?

מוחמד ברכה:

ממש עדין נפש. עדין נפש. רק טרוריסט קראת לי.

שאול יהלום:

כתגובה. לא, מותק שלי, כתגובה.

אורי אריאל:

הנה, שאול יהלום חזר בו. הוא אמר: "מותק שלי".

מוחמד ברכה:

אתה חוזר?

שאול יהלום:

תחזור אתה, אני אחזור.

מוחמד ברכה:

חמודי, אני לא יכול.

היו"ר יוסי כץ:

חבר הכנסת ברכה, החברים פה מאד מצטערים שהפריעו לך במהלך דבריך.

מוחמד ברכה:

כן, באמת?

היו"ר יוסי כץ:

כן, אבל בתמורה אתה תמחק מהפרוטוקול את המילה "מתנחבל".

אבשלום וילן:

גם אני לא מחקתי וגם אני השתמשתי - - -

היו"ר יוסי כץ:

בסדר? מקובל עלינו? החברים מצטערים שהפריעו לך ואתה תחזור בך.

מוחמד ברכה:

החיבור בין שתי המילים לא בקונוטציה הרווחת אלא בחבלה בתהליך השלום.

היו"ר יוסי כץ:

אה. תודה רבה.

שאול יהלום:

עכשיו לעצם העניין. מאחר והוויכוח גלש קצת לגופו של עניין, אני רוצה לשבח
את חבר הכנסת בוים, שבאמת נתן כאן מסננת של שני שליש מחברי ועדת הכנסת. הרי
צריך להבין מה אומר חבר הכנסת בוים – בניגוד להצעתו של אורי – חבר הכנסת
בוים אומר: מתי זה בכלל יהיה תקף? אם שני שליש מחברי ועדת הכנסת יהיו
המסננת. תקשיבו על מה הוא מדבר. ששני שליש מהבית יגיד שהוא לא שומר על כבוד
הכנסת. ריבונו של עולם, הרי זה המינימום שאנחנו צריכים מול כוונתו של היושב
ראש, על פי חוות הדעת של היועצת המשפטית של הכנסת, שהוא חייב למלא אחר
החלטות הרוב. אומר היושב ראש: על פי הסעיף הזה וחוות הדעת של היועצת
המשפטית – אני מצפצף – זה מקרה חד פעמי שיש בו משום הזילות. לכן אני מאד
מבקש להצטרף לבקשתו של חבר הכנסת זאביק בוים ואם אורי אריאל מוכן לקבל את
אותו סעיף, אני אצביע גם למען ההצעה שלו.

היו"ר יוסי כץ:

תודה רבה. חבר הכנסת וילן, אחריו חבר הכנסת גפני ואחרון סגן השר, ד"ר יורי
שטרן. בבקשה.

אבשלום וילן:

חבר הכנסת בוים, חבר הכנסת אורי אריאל. אני אדבר פה אליכם. תראו: אנחנו
מורידים את הכנסת יום אחרי יום יותר ויותר נמוך. במה דברים אמורים? חבר
הכנסת משעני – 45 יום אינם רק טכניים. הם מהותיים לליבון הנושא. עכשיו, אתם
באים פה ומנסים עוד פעם, חבר הכנסת בוים – לא הספיק מה שהיה לפני שבוע
בתקציב? אתה רוצה שאתה עכשיו נפרוש מהדיון ולא יהיו לך פה תשעה קבועים כדי
להעביר את זה? מספיק עם הכוחנות הבוטה והאלימה הזאת. יש פה חוק יסוד. אני
אמרתי ואני אחזור ואגיד את זה, שבנושא עצמו – לא לפרוצדורה – אם 61 חברי
כנסת ירימו ידיהם כנגד הנסיעה, אמרתי ליושב ראש בארבע עיניים, אמרתי את זה
מעל במת הכנסת, אני אומר גם פה: אני אמליץ לו לא לנסוע.

מרדכי משעני:

למה 61? רוב.

אבשלום וילן:

לא. 61.

זאב בוים:

אתה תמליץ, הוא יצפצף.

אבשלום וילן:

אל תפריע לי. אם 61 חברי כנסת יגידו לו בהרמת ידיים: אל תיסע, יש רוב ברור
והוא חייב לכבד אותו.

זאב בוים:

הוא חייב? על סמך מה הוא חייב?

אבשלום וילן:

רק על בסיס תפיסתו את התפקיד. אם אתה רוצה להוריד את זה עוד פעם לכוחנות
בוטה – וראינו כבר. תסתכל מה קורה בציבור. כאשר אהוד ברק עשה שגיאה גסה
וכדי להקים קואליציה רחבה הלך ושינה חוק יסוד גם כן באותה צורה, הגדיל את
מספר השרים, אנחנו אוכלים את זה עד היום. זה 28 שרים. ולא סתם היה חוק יסוד
של 18. היה בזה היגיון. אני חושב שכולם מצטערים, מימין ומשמאל, על המהלך
הנמהר הזה, אז.

אתה פה עולה ועושה מהלך נמהר. יש ויכוח פוליטי עם בורג. אני הרי בעמדותי,
ידוע, תומך מאד בנסיעה, אבל אני גם אומר יותר מזה: למען שמירה על כבוד
הכנסת, אם 61 יצביעו נגד, לפי דעתי הוא לא צריך לנסוע.

מרדכי משעני:

אבו, למה 61?

אבשלום וילן:

כי זה משמעותי. זה נושא משמעותי.

זאב בוים:

אבל הוא מצפצף על מה שאתה אומר.

אבשלום וילן:

- - - שהיתה פה בוועדה, לעשות לצחוק ולקלס את כל נוהלי הכנסת. זה חוק יסוד.
זה לא במקרה שהמחוקק – שהיה חכם. היה חכם באותה תקופה. כן. חוקי היסוד,
המחשבה שהושקעה בהם. אני גם לא שמעתי משפטנים מהשורה הראשונה שאומרים מה
המשמעות של הפגיעה בזכויות היסוד של יושב ראש הכנסת. זה בלב לבה של
הדמוקרטיה ואתם משחקים פה משחק כוחני, ציני, ואתה לא תמנע, לא תמנע – אני
אומר לך עוד פעם. לך לציבור, אם יש לך רוב למהלך הזה, תתמודד. לך לכנסת, אם
יש לך רוב, תתמודד. אל תפעיל משבר אל מול חקיקת יסוד. זה אנטי דמוקרטי.

זאב בוים:

אבל מה אני מפעיל? מה אני מפעיל? מה אתה כל כך מתלהם? מה אני מפעיל פה?

היו"ר יוסי כץ:

סליחה, חברי הכנסת. חבר הכנסת וילן מסכם במשפט אחרון.

אורי אריאל:

מה ענה לך היושב ראש?

אבשלום וילן:

שהוא ישקול. אבל רגע, יושב ראש שעומד למבחן הציבור, יעשה מהלך בניגוד לחברי
הכנסת?

היו"ר יוסי כץ:

תודה רבה לחבר הכנסת וילן. הבא בתור – חבר הכנסת גפני.

משה גפני:

אדוני היושב ראש, אני שומע את חבר הכנסת וילן ואני ממש ממלא את פי מים,
מכיוון שבמקום שבעלי תשובה עומדים, אין צדיקים גמורים יכולים לעמוד. הוא
חוזר בתשובה על זה שהוא הצביע על תיקון חוק יסוד של הגדלת הממשלה ואם הוא
חוזר בתשובה, אז אני לא יכול להתווכח.

זאב בוים:

אגב, למיטב זכרוני זה לא חוק יסוד מה שאני מדבר בו.

משה גפני:

לא.

מרדכי משעני:

אתה לא מדבר על חוק יסוד. חוק יסוד עשו - - -

היו"ר יוסי כץ:

רבותי, חבר הכנסת גפני משלים את דבריו.

משה גפני:

אבל אני שומע את הדיון ואני מת מצחוק. אני גם אגיד לכם מדוע.

אני אדוני היושב ראש, רבותי, רוצה להסביר איך קרה שהגיע המצב הזה – ואני לא
רוצה להביע עמדה לגבי נסיעתו של יושב ראש הכנסת לרמאללה. זה לא נושא הדיון
ואני אביע את עמדתי בעניין הזה כאשר זה יובא לדיון.

עכשיו – מה קרה? יושב ראש הכנסת צריך להיות מסיעתו של ראש הממשלה. זה דבר
ברור לגמרי.

מרינה סולודקין:

נכון מאד.

קריאה:

לא חייב להיות.

משה גפני:

צריך להיות מסיעתו של ראש הממשלה. למה קרה מצב כזה משונה, שיושב ראש הכנסת
הוא לא מסיעתו של ראש הממשלה. אני אגיד לכם מדוע.

שאול יהלום:

אם יושב ראש ועדת הכספים הוא לא מסיעתו של שר האוצר אז יושב ראש הכנסת לא
מסיעתו של ראש הממשלה.

היו"ר יוסי כץ:

עם כל הכבוד - - -

משה גפני:

מה אתה רוצה, שאני אחזור על מה שאמרתי? אני אמרתי שיושב ראש הכנסת צריך
להיות מסיעתו של ראש הממשלה ויושב ראש ועדת הכספים צריך להיות חרדי. אם אתה
רוצה שאני אסביר לך למה, אני אסביר. אבל, יושב ראש הכנסת מטבע הדברים צריך
להיות מסיעתו של ראש הממשלה. למה זה לא קרה? אני אספר לכם. אני אעשה את זה
בדקה. היה פעם תרגיל שעשו עם החרדים – בעיקר עם ש"ס – שמעון פרס עשה את זה
והתרגיל לא הצליח. האשימו את החרדים והיתה הפגנה בכיכר מלכי ישראל שנקראת
היום כיכר רבין - - -

אבשלום וילן:

גפני, תרגיל העשרים?

משה גפני:

לא חשוב. והאשימו את החרדים בכל סדרי השלטון של מה שקרה במדינת ישראל, בגלל
שהתרגיל לא הצליח. מה עשו? כדי לעצור את החרדים – זאת היתה הסיסמא – שינו
את שיטת הממשל ועשו בחירה ישירה לראשות הממשלה, בניגוד לכל היגיון, בניגוד
לכל סדרי השלטון הקיימים בעולם המערבי.

היו"ר יוסי כץ:

והמבין יבין.

משה גפני:

כדי לעצור את החרדים שינו את הכל. ואז מה קרה? נבחר ראש ממשלה.

אבשלום וילן:

אריה דרעי.

משה גפני:

נבחר ראש ממשלה, אהוד ברק, שהיתה לו מפלגה שהצטמקה. הוא נפל ולא היתה לו
קואליציה והלכו לבחירה ישירה לראשות ממשלה. נבחר אריאל שרון והתוצאה של
לעצור את החרדים ולשנות את סדרי בראשית זה שיש לנו כנסת משונה, עם סדרי
ממשל משונים, עם ראש ממשלה ממקום אחד ויושב ראש כנסת ממקום מנוגד לחלוטין.

מרינה סולודקין:

גם למפלגתו.

משה גפני:

גם למפלגתו וגם ללא מפלגתו. הכל בכדי לעצור את החרדים.

אבשלום וילן:

ויו"ר ועדת כספים שעושה צחוק מכולם.

היו"ר יוסי כץ:

העולה מכל האמור לעיל?

קולט אביטל:

-   - - הוא באמת יושב ראש ועדת הכספים.

משה גפני:

את רוצה שאני אגיד את כל מה שאמרתי לגבי ראשי הוועדות, כבר היה כתוב בעיתון
מה צריך להיות יושב ראש ועדת חוקה וכולי. כבר עשיתי סדר שלם.

מוחמד ברכה:

יהדות התורה זה גוף לא פוליטי.

משה גפני:

אני אומר, רבותי, המצב הזה של לשנות את סדרי השלטון – לא בהתמודדות עם
הנושא של הנסיעה שלו לרמאללה, שעם זה צריך להתמודד, כל אחד יביע את עמדתו
הפוליטית – אבל לשנות את סדרי השלטון, רק בגלל הסיבה הזאת שאברום בורג עושה
את מה שהוא עושה בנסיעה לרמאללה, עם סיבותיו הפוליטיות – שעמדתי בנושא הזה
תיאמר ברגע שזה יובא לדיון – אני חושב שלא צריך לעשות את זה. צריך לשבת
ולחשוב בכובד ראש איך אנחנו עושים, בגלל שהתוצאה של העניין היא כזאת: אנחנו
בסופו של דבר נלך לבחירות. לפי הסקרים הליכוד הולך לקבל הרבה מאד מנדטים.

זאב בוים:

אני לא ראיתי את זה.

משה גפני:

אני מדבר על הסקרים. יכול להיות דבר כזה. ואז יכול להיות מצב - - -

נחמה רונן:

גם על מפלגת המרכז אמרו את זה.

זאב בוים:

אני לא ראיתי. אני רואה מגמות הפוכות.

משה גפני:

זאביק, הכל יכול לקרות.

זאב בוים:

אבל מה זה שייך לעניין?

משה גפני:

יכול מאד להיות שאתה תהיה אז בעמדה יותר בכירה ותצטער מאד על החוק הזה
שהעברת.

זאב בוים:

אני לא אצטער.

היו"ר יוסי כץ:

תודה רבה. חבר הכנסת שטרן אחרון והערה קצרה לחבר הכנסת דהאמשה. בבקשה.

יורי שטרן:

אמר אבו, חבר הכנסת וילן, שמעמדה של הכנת וכבודה יורדים מידי יום. עכשיו,
אני אומר: מה שעושה היום בורג זו מכה נוראית למעמדה של הכנסת. עומד יושב
ראש הכנסת ובמצח נחושה אומר שהוא מצפצף על דעת הרוב בכנסת. ואז נשאלת השאלה
את מי הוא מייצג. מה, הוא פונקציה עצמאית במדינת ישראל? אלה סדרי העולם,
סדרי השלטון, חבר הכנסת גפני? זה לא חוק יסוד, קודם כל. זה חוק הכנסת שתוקן
לא מזמן, לפני כמה שנים בלבד. כל המערכת המסורבלת הזאת להדחת יושב ראש
הכנסת היא לא מתחילת הכנסת, חברת הכנסת רונן, אלא מלפני חמש שנים, אם אני
לא טועה.

קריאה:

פחות. פחות.

אבשלום וילן:

אבל זה חוק יסוד.

היו"ר יוסי כץ:

לא חוק יסוד.

זאב בוים:

זה לא חוק יסוד.

יורי שטרן:

זה לא חוק יסוד.

נעמי חזן:

יש לו משקל כמו חוק יסוד.

זאב בוים:

זה חוק רגיל.

יורי שטרן:

זה לא חוק יסוד וזאת פרוצדורה חדשה, שלא היתה קודם. היא נוצרה גם כן
בקונסטלציה מסוימת ופה נוצרה קונסטלציה מסוימת אחרת. ראינו שהיא מכשילה את
הכנסת. היא לא מכשילה את השמאל או את הימין. היא מכשילה את הכנסת, כי היא
יוצרת מצב שבו, באמת, יושב ראש הכנסת יכול לא לייצג את הכנסת בשום תחום
שהוא ולהמשיך להיות יושב ראש שלה. דבר בלתי אפשרי.

היו"ר יוסי כץ:

תודה, משפט סיכום.

יורי שטרן:

ולכן אין לנו מנוס מלחוקק לפני הפגיעה הקשה הזאת הנוספת – היתה מילולית,
עכשיו יכולה להיות במעשה – אם הוא ייסע כנגד הדעה של הרוב. אם הרוב יתמוך
בו אני אצטער, אבל נסיעתו תהיה לגיטימית בעיני. אבל אם הוא עוד ייסע כנגד
דעת רוב הכנסת, זה פשוט זלזול מוחלט במעמדנו כח"כים ובמוסד הזה. לכן יש
צורך בצורה דחופה לחוקק את התיקון.

היו"ר יוסי כץ:

תודה. הערה לחבר הכנסת דהאמשה.

עבד-אלמאלכ דהאמשה:

אני רוצה להאשים את יושב ראש הוועדה בזילות החקיקה. לפטור מחובת הנחה זו
זילות החקיקה.

היו"ר יוסי כץ:

למה זו זילות?

עבד-אלמאלכ דהאמשה:

זה היה קורה פעם במקרים מיוחדים לגמרי.

היו"ר יוסי כץ:

נכון.

עבד-אלמאלכ דהאמשה:

זה היה משהו בלתי שגרתי. עכשיו, לא רק זה - - - לפי פרטים, לפי חברי הכנסת,
לפי האנשים. החוק הזה הוא גם זילות החקיקה. יש פה בעיה.

היו"ר יוסי כץ:

סליחה, אנחנו עוברים להצבעה.

עבד-אלמאלכ דהאמשה:

אני רוצה שגם חבר הכנסת בוים ישמע אותי.

היו"ר יוסי כץ:

רק רגע. רבותי, נא לשבת. נא לשבת. זה מפריע. משפט סיום.

עבד-אלמאלכ דהאמשה:

יש פה בעיה ויש פה בעיה פוליטית. הפתרון צריך להיות פוליטי ולא בחקיקה. לא
על כל בעיה נעשה חוק.

נסים זאב:

יש הצבעה או לא?

היו"ר יוסי כץ:

תודה רבה, אני עובר להצבעה.

זאב בוים:

אני רוצה להגיד רק משפט אחד.

היו"ר יוסי כץ:

לא, אני מצטער.

זאב בוים:

לא יותר ממשפט.

היו"ר יוסי כץ:

אחד בלבד.

זאב בוים:

אני רוצה להעיר רק על העניין הפרוצדורלי. תקשיבו. עלה פה העניין של שיקול
הדעת ולמה צריך לפטור מחובת הנחה. שכחתי להגיד משהו אחד. למה יש עניין של
חובת הנחה? בעיקר כדי לתת זמן לממשלה לבדוק את ההצעה ולהגיב. זה לא המקרה.
זה עניין פנימי של הכנסת. זו לא עמדה של הממשלה שצריכה להיבחן בכל המשרדים
שלה. לכן זו עוד סיבה מדוע אפשר לפטור מחובת הנחה.

אבשלום וילן:

ארגומנט חלש.

זאב בוים:

אבל ארגומנט לגיטימי.

היו"ר יוסי כץ:

תודה רבה, אנחנו עוברים להצבעה בנפרד על שתי ההצעות. מי בעד לתת פטור מחובת
הנחה להצעת חוק - - -

אבשלום וילן:

הצבעה שמית.

נעמי חזן:

אני מבקשת הצבעה שמית.

זאב בוים:

ממתי יש פה הצבעה שמית?

שאול יהלום:

הצבעה שמית אני מבקש.

היו"ר יוסי כץ:

הצבעה שמית, בבקשה. קודם כל אני צריך להגיד על מה מצביעים. מי בעד לתת פטור
מחובת הנחה להצעת חוק הכנסת (תיקון העברה מכהונה של יושב ראש הכנסת או של
סגן מסגניו שלא מחמת עבירה), של חבר הכנסת זאב בוים. בבקשה.

שאול יהלום:

אני בעד. יש לי טלפון. אני בעד.

היו"ר יוסי כץ:

יוסי כץ – נגד.

אושעיה אפי – קולט אביטל במקומו.

קולט אביטל:

נגד.

היו"ר יוסי כץ:

מקסים לוי. מרדכי משעני במקומו.

מרדכי משעני:

בעד.

מוחמד ברכה:

תבדוק קוורום קודם כל, אדוני היושב ראש.

זאב בוים:

יש קוורום.

מוחמד ברכה:

לא יהיה.

זאב בוים:

יש הצבעה עכשיו. מה אתה מפריע?

היו"ר יוסי כץ:

שירי ויצמן אינו נוכח.

סליחה. אתם מפריעים לי.

מוחמד ברכה:

צריך לבדוק קוורום.

היו"ר יוסי כץ:

רבותי, באמצע הצבעה.

זאב בוים:

מה זה הטרור הזה? יש עכשיו הצבעה.

מוחמד ברכה:

אז תבדוק.

היו"ר יוסי כץ:

אחרי שתסתיים ההצבעה אני אראה אם הצביעו תשעה חברי ועדה קבועים. אם לא
השתתפו תשעה חברי ועדה קבועים, זה משהו אחר.

חברת הכנסת סופה לנדבר אינה נוכחת.

חבר הכנסת מוחמד ברכה.

מוחמד ברכה:

נגד.

היו"ר יוסי כץ:

חבר הכנסת עמיר פרץ אינו נוכח.

חבר הכנסת זאב בוים.

זאב בוים:

בעד.

היו"ר יוסי כץ:

חבר הכנסת אברהם הירשזון אינו נוכח.

חבר הכנסת ישראל כץ אינו נוכח.

חבר הכנסת מיכאל איתן אינו נוכח.

חבר הכנסת אמנון כהן.

אמנון כהן:

בעד.

היו"ר יוסי כץ:

בעד.

חבר הכנסת יצחק סבן.

נסים זאב:

אני במקומו. בעד.

היו"ר יוסי כץ:

נסים זאב, בעד.

חבר הכנת יצחק גאגולה.

עופר חוגי:

אני במקומו. בעד.

היו"ר יוסי כץ:

עופר חוגי במקומו. בעד.

חבר הכנסת יאיר פרץ אינו נוכח. חברת הכנסת נעמי חזן.

נעמי חזן:

נגד.

היו"ר יוסי כץ:

נגד.

חברת הכנסת זהבה גלאון.

אבשלום וילן:

נגד.

היו"ר יוסי כץ:

מחליף אותה חבר הכנסת וילן. נגד.

חברת הכנסת מרינה סולודקין.

מרינה סולודקין:

בעד.

היו"ר יוסי כץ:

בעד. חבר הכנסת אליעזר זנדברג.

זאב בוים:

איננו.

היו"ר יוסי כץ:

אינו נוכח.

חברת הכנסת נחמה רונן.

נחמה רונן:

נגד.

היו"ר יוסי כץ:

נגד.

חבר הכנסת שאול יהלום.

זאב בוים:

הוא בעד. הוא אמר שהוא בעד.

היו"ר יוסי כץ:

איפה הוא?

זאב בוים:

הוא פה, בחדר ליד. יש לו טלפון.

היו"ר יוסי כץ:

אני רוצה לשמוע אותו.

שאול יהלום:

יוסי, אני בעד.

היו"ר יוסי כץ:

חבר הכנסת אורי אריאל.

אורי אריאל:

בעד.

היו"ר יוסי כץ:

בעד.

חבר הכנסת אליעזר כהן.

יורי שטרן:

בעד.

היו"ר יוסי כץ:

יורי שטרן מחליף אותו. בעד.

אני חוזר: חבר הכנסת שאול יהלום. אני מודיע פעם שניה, אם לא תיכנס לחדר לא
אספור את הקול.

זאב בוים:

הוא היה פה בחדר והוא אמר בעד. לא שמעת אותו? הנה הוא.

שאול יהלום:

אני בעד, בעד.

היו"ר יוסי כץ:

בעד. תודה רבה.

אתי בן-יוסף:

עכשיו צריך לספור אם יש תשעה קבועים.

זאב בוים:

יש שנים עשר קבועים.

היו"ר יוסי כץ:

יש תשעה קבועים.

ברוב של תשעה בעד שמונה נגד הבקשה אושרה.

נעמי חזן:

אני מבקשת רביזיה.

היו"ר יוסי כץ:

טוב. רביזיה תתקיים ביום שני הקרוב.

מרדכי משעני:

תגיד מה התוצאה.

זאב בוים:

תשעה בעד שמונה נגד.

נעמי חזן:

יש תשעה חברי ועדה קבועים?

זאב בוים:

כן. כן. שנים עשר קבועים. יש תשעה קבועים פה.

היו"ר יוסי כץ:

חבל על הזמן. רבותי, אני עובר להצעה - - -

רבותי, יש בקשת רביזיה. נא להיות בשקט. נא לשבת, חברי הוועדה. יש לנו עוד
עשר דקות דיון.

רבותי, הצעת חוק הכנסת (תיקון מניין מספיק של חברי כנסת במליאת הכנסת), של
חבר הכנסת משה ארנס.

אורי אריאל:

רגע, למה אתה לא מצביע על ההצעה שלי?

היו"ר יוסי כץ:

סליחה. הצעת חוק הכנסת (תיקון העברה מכהונה של יושב ראש הכנסת), של חבר
הכנסת אורי אריאל. מי בעד פטור מחובת הנחה ירים את ידו.

אבשלום וילן:

אין תשעה קבועים, אדוני.

אתי בן-יוסף:

למה?

אבשלום וילן:

אין תשעה קבועים.

אתי בן-יוסף:

נכון. אין תשעה קבועים.

היו"ר יוסי כץ:

מי נגד ירים את ידו.

אבשלום וילן:

אני מחליף, נסים זאב לא קבוע - - -

אתי בן-יוסף:

יוסי, אין תשעה קבועים.

היו"ר יוסי כץ:

בסדר, אני מצביע.

אנה שניידר:

אבל אי אפשר להצביע.

היו"ר יוסי כץ:

רבותי, ההצעה לא התקבלה בהיעדר תשעה חברי ועדה קבועים. תודה.

אבשלום וילן:

-   - -

היו"ר יוסי כץ:

רביזיה על ההצעה הזאת ביום שני, כמו על הקודמת. תודה.

ג. הצעת חוק הכנסת (תיקון מניין מספיק של חברי כנסת במליאת הכנסת) - רביזיה

היו"ר יוסי כץ:

רבותי, חבר הכנסת ארנס ביקש פטור מחובת הנחה. הוא קיבל אותה. היתה בקשת
רביזיה של חבר הכנסת יוסף פריצקי.

קריאה:

אבל הוא לא כאן.

היו"ר יוסי כץ:

מאחר שחבר הכנסת ארנס חולה, אני דוחה את הרביזיה ליום שני.

הצעת חוק הפיקדון על מיכלי משקה (תיקון – תשלום של תאגיד מיחזור

שלא עמד ביעד האיסוף), התשס"ב-2002

הצעת חוק המועצה לביטחון לאומי, התשס"ב-2002

ו. הצעת חוק יום ירושלים (תיקון – חגיגות יום ירושלים), התשס"ב-2002

היו"ר יוסי כץ:

לטובת שאר המציעים, אני מציע לכם לדחות ליום שני.

אברהם פורז:

אנחנו דוחים.

היו"ר יוסי כץ:

שאר החוקים יידחו ליום שני. תודה.

הישיבה ננעלה בשעה: 10:50.
