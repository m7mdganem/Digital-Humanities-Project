הכנסת העשרים

מושב שלישי

פרוטוקול מס' 247

מישיבת ועדת הכנסת

יום שלישי, כ"ט בניסן התשע"ז (25 באפריל 2017), שעה 23:25

סדר היום:

טענות נושאים חדשים בעת הדיון בוועדה המשותפת לוועדת הכלכלה ולוועדת הכנסת
בהצעת חוק השידור הציבורי הישראלי (תיקון מס' 7), התשע"ז-2017 (מ/1131).

נכחו:

חברי הוועדה:

יואב קיש – היו"ר

רוברט אילטוב

דוד ביטן

מכלוף מיקי זוהר

שולי מועלם-רפאלי

אברהם נגוסה

איילת נחמיאס ורבין

רועי פולקמן

חברי הכנסת:

יגאל גואטה

יוסי יונה

איתן כבל

מוזמנים:

  ------------------------------------------------------------------------
  שלמה פילבר     –   מנכ"ל, משרד התקשורת
  -------------- --- -----------------------------------------------------
  רן שטרית       –   ראש מטה השר, משרד התקשורת

  ברוריה מנדלסון –   יועמ"ש בפועל, משרד התקשורת

  אסף וסרצוג     –   רכז תקשורת ותיירות באגף תקציבים, משרד האוצר

  יאיר טרצ'יצקי  –   יו"ר ארגון העיתונאים, ארגון העיתונאים

  תומר שלפניק    –   עורך חדשות בחטיבת הדיגיטל, ועד עובדים, תאגיד השידור
                     הציבורי

  משה רונן       –   מוזמן/ת
  ------------------------------------------------------------------------

ייעוץ משפטי:

ארבל אסטרחן

אביטל סומפולינסקי

מנהלת הוועדה:

אתי בן יוסף

רישום פרלמנטרי:

אירית שלהבת

טענות נושאים חדשים בעת הדיון בוועדה המשותפת לוועדת הכלכלה ולוועדת הכנסת
בהצעת חוק השידור הציבורי הישראלי (תיקון מס' 7), התשע"ז-2017 (מ/1131)

היו"ר יואב קיש:

אני פותח את ישיבת ועדת הכנסת. אנחנו דנים בטענת נושאים חדשים שעלתה בעת
הדיון בוועדה המשותפת לוועדת הכלכלה ולוועדת הכנסת לדיון בהצעת חוק השידור
הציבורי הישראלי (תיקון מס' 7), התשע"ז-2017. נמצא אתנו יושב-ראש הוועדה
המשותפת, חבר הכנסת דוד ביטן. בבקשה תציג את הטענות.

דוד ביטן (הליכוד):

כפי שהצגתי בוועדה, יש סעיפים שמהווים נושא חדש בכל הקשור להצעת החוק שבה
אנו דנים. לכן ביקשנו לטעון טענת נושא חדש.

היו"ר יואב קיש:

יש אתנו את היועצת המשפטית של הוועדה? כן. את רוצה להגיד בקצרה מה הנושאים
שמוגדרים כנושאים חדשים?

דוד ביטן (הליכוד):

כתבתי לכם במכתב.

אביטל סומפולינסקי:

יש פה ארבעה קבצים של הסתייגויות. חברת הכנסת לוי אבקסיס ביקשה להוסיף 8
סעיפים חדשים להצעת החוק בנושא העובדים, המנהל הזמני, המשרה של מנהל
החטיבה, נושאים שברמת העיקרון קשורים יותר להצעת החוק שהממשלה מתכוונת
להניח, תיקון מספר 8, ופחות למועד הדחייה.

היו"ר יואב קיש:

הם יהיו רלוונטיים לסיבוב הבא.

אביטל סומפולינסקי:

סיעת יש עתיד ביקשה גם כן להוסיף כ-20 סעיפים חדשים לתאגיד, וגם לשנות את
סעיף 37 ואת סעיף 55.

היו"ר יואב קיש:

שאינם נידונים בהצעת החוק.

אביטל סומפולינסקי:

שעניינם מינויים בתאגיד ונושא החדשות בתאגיד.

סיעת המחנה הציוני ביקשה להוסיף מספר רב של סעיפים גם לחוק תאגיד השידור
הציבורי וגם ביקשה להוסיף מספר רב של סעיפים לתיקון חוק התקשורת (בזק
ושידורים), התשמ"ד-1984, שלא נדון בכלל במסגרת הצעת החוק הזאת.

ארבל אסטרחן, יש צורך בפירוט נוסף?

היו"ר יואב קיש:

לא. תודה.

לפני שנצביע, חבר הכנסת איתן כבל, האם אתה רוצה להתייחס מדוע הנושאים אינם
נושאים חדשים?

איתן כבל (המחנה הציוני):

לדעתי הנושאים הם לא נושאים חדשים. אני מכיר אותם כבר זמן רב, דרך אגב...

היו"ר יואב קיש:

בדרך כלל בוועדת הכנסת מי שמרגיש לפעמים מבוכה קלה בטענות על נושאים חדשים
זה אני כיושב-ראש שבא למנוע, והפעם התהפכו היוצרות ואנחנו מביאים את
האופוזיציה להגן ולומר מדוע זה אינו נושא חדש, בעניין דחייה של שבועיים
בחוק.

איתן כבל (המחנה הציוני):

אני חוזר למי שלא יודע, אני רוצה להגיד לכם שזה מוכן כבר מהבוקר, לכן זה לא
חדש. אתה ראית את זה פה במשך כל הדיון, עבורך זו לא הייתה הפתעה.

דוד ביטן (הליכוד):

כשטוענים על נושא חדש זה לא מתי כתבו אותו.

היו"ר יואב קיש:

אני רוצה ללמוד קצת מניסיונו של איתן כבל כדי שכאשר אני אצטרך להשתמש
בנימוקים החזקים האלה יהיה לי אותם בארסנל.

איתן כבל (המחנה הציוני):

אני יכול לומר, גם משיחה שהייתה לי עם מי שכתבו וניסחו את ההסתייגויות, גיא
עציון ודניאל אריאב, זה לא חדש להם. לשיטתם הסעיפים האלה יש להם השפעה
דרמטית מאוד על התפקוד של השידור הציבורי והשפעה ישירה על העובדים. אנחנו
לקראת הבחירות להסתדרות, אנחנו תומכים בשלי יחימוביץ, ומכיוון שכך סברנו
שמן הראוי שכל הסעיפים האלה יתווספו להצעת החוק.

דוד ביטן (הליכוד):

שכנעת אותי מדוע לא. הדבר היחיד שחדש – שזה לא חדש כי כתבו את זה הבוקר.

איתן כבל (המחנה הציוני):

כדאי שלא תיפול שגגה, שאף אחד לא יסמס עכשיו לדב חנין שאנחנו עוסקים בעניין
חדש...

לכן לשיטתנו זה צריך להיות חלק מן החוק, וחייב להיות חלק מן החוק. תודה.

דוד ביטן (הליכוד):

אגיד לך מה הסיבה, כי אנחנו נעשה חיבור בין החוק הזה לחוק השני ואז יש לזה
משמעות.

איילת נחמיאס ורבין (המחנה הציוני):

ולכן אתם צריכים להימנע מטענת נושא חדש.

היו"ר יואב קיש:

אחרי האתנחתא הקומית הזו אנחנו עוברים להצביע.

מי בעד הצעתו של יושב-ראש הוועדה המשותפת, שמדובר בנושאים חדשים? ירים את
ידו. מי נגד? מי נמנע?

הצבעה

בעד – רוב

נגד – מיעוט

נמנעים – אין

הטענה בדבר נושאים חדשים, כפי שפורטו, נתקבלה.

היו"ר יואב קיש:

בקשתו של יושב-ראש הוועדה המשותפת התקבלה. המשמעות היא שנושאים אלה לא
ייכנסו להצעת החוק, גם לא כהסתייגויות.

אנחנו נועלים את הישיבה.

הישיבה ננעלה בשעה 23:30.
