הכנסת העשרים

מושב שלישי

פרוטוקול מס' 284

מישיבת ועדת הכנסת

יום רביעי, י' באב התשע"ז (02 באוגוסט 2017), שעה 11:00

סדר היום:

בקשת הממשלה להקדמת הדיון בהצעת חוק למניעת הכלבת, התשע"ז-2017, לפני
הקריאה ראשונה

נכחו:

חברי הוועדה:

דוד ביטן – מ"מ היו"ר

עבדאללה אבו מערוף

ישראל אייכלר

רוברט אילטוב

יואל חסון

שולי מועלם-רפאלי

אברהם נגוסה

רועי פולקמן

חברי הכנסת:

אוסאמה סעדי

מוזמנים:

  ------------------------------------------------------------------------
  דגנית בן-דב     –   ממונה לפי חוק צער בעלי חיים, השירותים הווטרינריים,
                      משרד החקלאות
  --------------- --- ----------------------------------------------------
  אודליה אסולין   –   הלשכה המשפטית, משרד החקלאות ופיתוח הכפר
  דגני                

  רונן מלמד       –   לשכת שר החקלאות
  ------------------------------------------------------------------------

מנהל/ת הוועדה:

אתי בן יוסף

רישום פרלמנטרי:

הילה מליחי

בקשת הממשלה להקדמת הדיון בהצעת חוק למניעת הכלבת, התשע"ז-2017, לפני
הקריאה ראשונה

היו"ר דוד ביטן:

בוקר טוב. אני מתכבד לפתוח את ישיבת ועדת הכנסת בנושא: בקשת הממשלה להקדמת
הדיון בהצעת חוק למניעת הכלבת, התשע"ז-2017, לפני הקריאה הראשונה. בעיתונות
קוראים לזה חוק קיה משום מה, אני לא יודע מה.

דגנית בן-דב:

פקודת הכלבת היא חקיקה מ-1934. אומנם היא תוקנה לאורך השנים, אבל הגענו
למסקנה שנדרש תיקון רוחבי יסודי. כחלק מתהליך, קרי שזה עבר אישור בוועדת
שרים, התקבלה במשרד המשפטים החלטה שבגלל השינויים הרחבים מאוד הופכים את זה
לחוק חדש – במקום פקודת הכלבת, חוק למניעת כלבת. השינויים העיקריים הם
הכנסה של אופציה שתאפשר לגבי כלבים, שהם ובעליהם יעמדו ברשימת תנאים, תצפית
בית במקום הסגר בתחנת הסגר. הסדרה של כל סמכויות האכיפה בהתאם לחקיקה
מודרנית.

היו"ר דוד ביטן:

יפה מאוד. אז למה החבר שלנו נגד, אם יש תצפיות? כן.

יואל חסון (המחנה הציוני):

קודם כל, אני רוצה להגיד, כמי שהקים את השדולה למען בעלי החיים בכנסת
לראשונה ב-2006, והוא ידוע באהבתו ודאגתו לבעלי החיים, אנחנו חששנו ודאגנו
מסעיף 11, ואני אשמח מאוד אם תגידי מילה על סעיף 11. את יכולה להגיד מילה?

היו"ר דוד ביטן:

היה חשש. אבל אם יש חשש, אז עדיף שאנשים לא ימותו מאשר שכלבים ימותו, לא?

יואל חסון (המחנה הציוני):

עדיף שאף אחד לא ימות.

דגנית בן-דב:

בהחלט, עדיף שאף אחד לא ימות, והלוואי והיינו מצליחים להיפטר ממחלת הכלבת.
מחלת הכלבת מוכרת אלפי שנים, היא מחלה קטלנית, אין טיפול. הדרך היחידה
למנוע כלבת היא לתת חיסונים בזמן. מי שנדבק במחלה והגיע לשלב של סימני מחלה
– לא משנה אם הוא כלב, סוס, פרה או בן אדם – ימות מהמחלה. יש בספרות
המקצועית דיווח אחד בלבד על בחורה בארצות-הברית, וזו כלבת קצת אחרת,
מעטלפים. מאז לא הצליחו לחזור על פרוטוקול הטיפול, למרות שניסו. המעביר
העיקרי שמעביר כלבת מחיות בר כמו תנים ושועלים אל בני אדם היא אוכלוסיית
הכלבים המשוטטים, ולכן אותו סעיף 11 נותן, בהתקיים תנאים מסוימים, סמכות
להמית בעלי חיים משוטטים כשיש חשש משמעותי לכלבת.

היו"ר דוד ביטן:

איזה תנאים?

דגנית בן-דב:

כשיש חשש משמעותי לכלבת. - - - וכשנעשו ניסיונות אחרים לתפוס ולא צלחו - -
-

היו"ר דוד ביטן:

מה הוא רוצה? אין ברירה.

יואל חסון (המחנה הציוני):

ההדבקה בכלבת היא רק בנשיכה?

דגנית בן-דב:

ההדבקה בכלבת היא רק במגע ישיר, נכון.

יואל חסון (המחנה הציוני):

של נשיכה ממש.

דגנית בן-דב:

זה יכול לעבור גם בליקוק.

שולי מועלם-רפאלי (הבית היהודי):

רוק לפצע פתוח.

דגנית בן-דב:

- - - לתנאי סביבה, או ריריות באזור הפנים.

היו"ר דוד ביטן:

הוא טעה. אני אמרתי לו שהוא טעה בגדול, כי החשש לחיי אדם פה הוא משמעותי
מאוד. ולכן חשש זה מספיק בתנאים מסוימים.

דגנית בן-דב:

בעולם מתים בכל שנה למעלה מ - - - מכלבת.

יואל חסון (המחנה הציוני):

רק להגיד שלא הייתה לאופוזיציה שום כוונה מהותית לפגוע בחוק הזה, להתנגד או
לא לעמוד בסיכומים שהיו שם. היה חשש מהסעיף הזה. אבל מה יצא טוב מהדבר הזה?
יצא טוב קודם כל שהתעמקנו בחוק, והציבור התעמק בחוק. פתאום כולם דיברו על
החוק הזה, ודיברו על ההשלכות שלו, ויהיה טוב לבחון אותו. בהזדמנות הזאת אני
רוצה להודות לחברי הכנסת אוסאמה סעדי ולאבו-מערוף, שאמורים להיפרד מאתנו
בקרוב.

היו"ר דוד ביטן:

לא, אל תזכיר.

שולי מועלם-רפאלי (הבית היהודי):

אם נצטרך להגיד להם שלום, נכנס ועדת כנסת מיוחדת.

יואל חסון (המחנה הציוני):

אין לי שום עניין שתלכו. אני מאחל לכם שתישארו.

היו"ר דוד ביטן:

מי בעד ההצעה לתת פטור מחובת הנחה לפני קריאה ראשונה? – שירים את ידו.

הצבעה

בעד אישור בקשת הממשלה – פה אחד

נגד – אין

נמנעים – אין

בקשת הממשלה לקבל פטור מחובת הנחה לפני קריאה ראשונה נתקבלה.

היו"ר דוד ביטן:

פה אחד. תודה רבה. הישיבה נעולה.

הישיבה ננעלה בשעה 11:10.
