הכנסת השבע-עשרה נוסח לא מתוקן

מושב שלישי

פרוטוקול מס' 261

מישיבת ועדת הכנסת

יום שלישי, כ"ו בתמוז התשס"ח 29 ביולי 2008), שעה 13:30

סדר היום:

1.  בקשת יו"ר ועדת הפנים והגנת הסביבה להקדמת הדיון בהצעות החוק הבאות או
    כל חלק שיפוצל מהם, לפני הקריאה השניה והשלישית:

-   הצעת חוק הרשויות המקומיות (ביטול איחוד המועצות דלית אל כרמל ועוספיה
    והוראת שעה), התשס"ח-2008 (כ/251)

-   הצעת חוק הרשויות המקומיות ביטול איחוד המועצות המקומיות באקה אל גרביה
    וג'ת והוראת שעה), התשס"ח-2008 (כ/251)

-   הצעת חוק הרשויות המקומיות (ביטול איחוד המועצות המקומיות מג'ד אל
    כרום, דיר אל אסד ובענה והוראת שעה), התשס"ח-2008 (כ/251)

2.  הצעת חוק הביטוח הלאומי (תיקון מס' 98) (הגדלת קצבת זקנה וקצבת
    שאירים), התשס"ז-2007 – פניית חבר הכנסת משה שרוני בעניין עיכוב הבאת
    המלצת ועדת העבודה, הרווחה והבריאות להסיר מסדר היום בני המליאה.

3.  בקשת יושב ראש הוועדה המיוחדת למאבק בנגע הסמים להעברת הצעת חוק הגבלת
    פרסום משקאות משכרים, התשס"ח-2007 (פ/3208/17), מוועדת הכלכלה לדיון
    בוועדה למאבק בנגע הסמים.

נכחו:

חברי הוועדה:

דוד טל – היו"ר

זאב אלקין

טלב אלסאנע

נסים זאב

יצחק זיו

נאדיה חילו

יואל חסון

שי חרמש

שלי יחימוביץ

שלמה מולה

גדעון סער

יוחנן פלסנר

אברהים צרצור

שכיב שנאן

משה שרוני

מוזמנים:

איל ינון – מזכיר הכנסת

ייעוץ משפטי:

ארבל אסטרחן

שלומי בלבן

מנהלת הוועדה:

אתי בן יוסף

רשמת פרלמנטרית:

יפה קרינצה

 

א. בקשת יו"ר ועדת הפנים להקדים את הדיון בהצעות חוק הרשויות המקומיות
(ביטול איחוד המועצות המקומיות דלית אל כרמל ועוספיה והוראת שעה)

היו"ר דוד טל:

שלום לכולם, אני מתכבד לפתוח את ישיבת הוועדה. מוריי ורבותיי אני רוצה לומר
שהיה לי רצון טוב – יותר מרצון טוב - בגלל בקשתה של עמיתתי, חברת הכנסת
זהבה גלאון, להעלות את נושא הרשויות המקומיות (ביטול איחוד המועצות
המקומיות דלית אל כרמל ועוספיה). העלינו את זה על סדר היום, אבל דא עקא שיש
איזושהי בעיה, ואני מבקש מהיועצת המשפטית להציג אותה.

ארבל אסטרחן:

זה לא היה ברור מהמכתב שהוגש לוועדה, אבל מדובר בהצעות חוק שלא עברו קריאה
ראשונה. מדובר בהצעות חוק תקציביות, שצריכות רוב של לפחות 50 חברי כנסת
בקריאה הראשונה. לכן, לא ניתן לדון בפטור לפני הקריאה השניה והשלישית.

היו"ר דוד טל:

אבל נוכל לעשות את זה מחר, נכון?

ארבל אסטרחן:

אחרי שהן יעברו קריאה ראשונה.

היו"ר דוד טל:

היום נעלה את זה לקריאה ראשונה. לאחר ההצבעה אני מוכן לקיים ועדה משותפת.
אני מצהיר פה כוונות טובות – אני מוכן, בשביל חברי הכנסת זהבה גלאון ושכיב
שנאן, לעשות משהו מיוחד. אבקש רשות מיושבת ראש הכנסת שתאפשר לי לפתוח כאן
דיון, בזמן דיוני המליאה. אם היא תאפשר לי נעביר את זה כאן.

שכיב שנאן:

אדוני היושב ראש, אני מעריך מאוד את הכוונות הטובות שיש לך ואני סומך עליך
בעיניים עצומות. אבל העניין הוא שעומדות לרשותנו 28 שעות, מהיום ועד מחר
בערב, שאז העניין ייסגר. אם, חלילה וחס, לא נצליח להעביר את הצעת החוק
בקריאה ראשונה ונעביר את הוראת השעה המיוחדת בקריאה שניה ושלישית, אנחנו
הולכים לייצר מצב של אבסורד שלא היה כדוגמתו מאז קום המדינה עד היום;
בפתיחת מושב החורף נעביר בקריאה שניה ושלישית את הצעת החוק, ואז יהיו אנשים
שיתמודדו על ראשות שלוש ערים במדינת ישראל, ועשרה ימים לפני מועד הבחירות
ימצאו את עצמם בסיטואציה שאין להם בחירות. אנחנו מכניסים את המדינה למבוך
לא נעים ולא מכובד. על כן, צריך ללכת לפנים משורת הדין.

היו"ר דוד טל:

בצד העובדתי אתה צודק. הלכתי לפנים משורת הדין, עכשיו מישהו אחר צריך ללכת
לפנים משורת הדין. את הצעדים הראשונים אני עשיתי. אם הייתם לוחצים על אופיר
פינס כפי שלחצתם עליי זה היה נגמר לפני שבוע.

שלמה מולה:

או כמו שלחצתם על שלמה מולה.

שכיב שנאן:

ידידי, חבר הכנסת שלמה מולה - אני מאוד מעריך את זה שסבלת מלחץ מסיבי וקשה.
אבל המצב שאנחנו נמצאים בו כרגע זה לבכות על חלב שנשפך.

היו"ר דוד טל:

עובדתית אתה צודק. אני מבין את הבעיה הזאת, אבל אין לי מה לעשות בנושא הזה
כרגע. אם אני צריך להשלים את הצעדים שלי – אשלים.

שכיב שנאן:

אבל אי-אפשר לקבל פה החלטה מסויגת? לשאול את היועצת המשפטית - - -

היו"ר דוד טל:

אי-אפשר, בדקתי את זה.

שכיב שנאן:

שההחלטה שתתקבל פה תהיה כפופה לזה שהכנסת תאשר מחר את הצעת החוק - - -

היו"ר דוד טל:

אי-אפשר.

ארבל אסטרחן:

זה תקדים מאוד בעייתי, גם אין לנו נוסח לקריאה שניה ושלישית.

שכיב שנאן:

זה תקדים מאוד בעייתי למצב מאוד בעייתי.

היו"ר דוד טל:

רבותי, חבל על הוויכוחים. אני רוצה לעבור לנושא הבא.

נסים זאב:

רק משפט אחד. אני זוכר שיש תקדים, שקריאה שניה ושלישית - - -

היו"ר דוד טל:

היום לא יהיה תקדים.

נסים זאב:

תן לי לומר משפט אחד. אני זוכר שזה כן עבר בפגרה, זה יכול לעבור קריאה
ראשונה עד מחר, וקריאה שניה ושלישית גם מחר.

היו"ר דוד טל:

אי-אפשר. הגר, לשכת ראש הממשלה בעד החוק הזה או נגד?

יואל חסון:

תשאל את יושב ראש הקואליציה.

היו"ר דוד טל:

יושב ראש הקואליציה יכול לומר לי מה דעת הקואליציה, אני רוצה לדעת מה דעת
לשכת ראש הממשלה.

איל ינון:

הממשלה מתנגדת.

היו"ר דוד טל:

באמת? חבר הכנסת חסון, הממשלה מתנגדת?

יואל חסון:

אתה שואל אותי על הקואליציה או על הממשלה?

היו"ר דוד טל:

אני שואל אותך, כיושב ראש הקואליציה, אם הממשלה מתנגדת. יכול להיות שהממשלה
תתנגד והקואליציה תהיה בעד, כמו אתמול בחוק הבטחת הכנסה, למשל?

יואל חסון:

אדוני, יושב ראש ועדת הכנסת, אסביר לך בדיוק את עמדנו. שר הפנים הביע את
עמדתו עוד בהצבעה הטרומית, ואמר שהוא מתנגד.

קריאה:

פה אחד.

היו"ר דוד טל:

הוא היה בבדידות מזהרת.

יואל חסון:

אדוני היושב ראש - - -

היו"ר דוד טל:

אני מבקש לסיים. משפט אחרון.

גדעון סער:

ביקשתי רשות דיבור.

היו"ר דוד טל:

בנושא הזה?

יואל חסון:

עוד לא סיימתי.

שכיב שנאן:

זה ברור שאפשר להביא 50.

יואל חסון:

שר הפנים, באומץ רב, היה הקול היחיד במליאת הכנסת - - - חבר הכנסת שנאן,
היה סיכום. אני הולך להגיד משהו שאתה רוצה לשמוע.

היו"ר דוד טל:

חבר הכנסת שנאן, לאורך כל הדרך, לחץ על כל הגורמים, כולל עלי. בנקודת זמן
מסוימת, בשביל חברי הכנסת גלאון ושנאן הבאתי את זה לכאן. אגב, היה מי שאיים
עליי ואמרתי שאני לא אביא, אבל הבאתי - בגלל שהוא ביקש.

טלב אלסאנע:

למה הנימוקים שלך אישיים ולא ענייניים? לא בשביל הנושא, אלא בשביל פלוני
ואלמוני. פעם ראשונה אני רואה יושב ראש ועדה שהשיקולים האישיים הם הקובעים
והמכריעים.

היו"ר דוד טל:

אני חושב שהעובדות צריכות להיאמר. כן, חבר הכנסת חסון.

יואל חסון:

עמדתו של שר הפנים הייתה ברורה, ואי-אפשר היה לא להבין אותה. הוא אומר שהוא
מתנגד להצעת החוק. יחד עם זאת, אני מעריך מאוד גם את חבר הכנסת שנאן, גם את
חברת הכנסת גלאון - את כל האנשים שעוסקים בזה, ומבין שרוצים להביא לפתרון
הבעיה שנוצרה מהאיחוד. דרך אגב, אני באופן אישי חושב שזה איחוד שנעשה באופן
שלומיאלי לחלוטין, ואין ספק שיש בו בעיות. כשזה יגיע למליאה נגבש את
עמדתנו. אנחנו לא קובעים עמדה לגבי המהלכים האלה.

שכיב שנאן:

אפשר להגיב, אדוני היושב ראש?

היו"ר דוד טל:

רבותיי, אני בחמש דקות ל-2:00 בצהרים נועל את הישיבה. מצדי, דברו כמה שאתם
רוצים.

שכיב שנאן:

משפט אחד. לא יכול להיות מצב ששר הפנים, עם כל הכבוד, יכול להתערב במצב של
68 נגד 1.

היו"ר דוד טל:

חבר הכנסת שנאן, אני מציע לך להיות קונסטרוקטיבי. אני מציע לך להיות חכם.
דבר עם רוני, היא מכירה את המסלול.

חבר הכנסת סער, אחרון הדוברים.

גדעון סער:

אני מוותר לטובת חברת הכנסת יחימוביץ.

שלי יחימוביץ:

אני מודה לחברי, חבר הכנסת סער. אדוני היושב ראש, אני חושבת שמוצו כל
התרגילים האפשריים כדי לדחות את ההצבעה על חוק דליה ועוספיה. כבר ראינו את
כל הוירטואוזיות הקיימת כדי לדחות את הדבר הזה.

את הצעת החוק הראשונה בעניין הזה הגשתי בערך בשבוע הראשון שלי כחברת כנסת.
מאז גררו ומשכו אותנו. אני חושבת שהוכח מעבר לכל ספק שיש רוב אותנטי סוחף,
כמו שאמר חבר הכנסת שנאן, להצעת החוק הזו. אז מה זה התרגיל החדש הזה? אני
לא מבינה. השר שטרית מתנגד.

היו"ר דוד טל:

לא, לא. זה בכלל לא שיקול. זה לא מענייני. לא היית פה בהתחלה, יש פה בעיה
אחרת.

שלי יחימוביץ:

איזו בעיה?

היו"ר דוד טל:

בעיה משפטית. חבר הכנסת אופיר פינס היה צריך להיות - - -

שכיב שנאן:

אופיר הוא הבעיה? עם כל הכבוד, אתה מקשקש. אתה הבעיה.

היו"ר דוד טל:

חבר הכנסת חילו, בבקשה.

שלי יחימוביץ:

אני מבקשת שההצעה הזאת תועלה ותוצבע.

היו"ר דוד טל:

היא לא תועלה היום ולא תוצבע היום.

שלי יחימוביץ:

למה?

היו"ר דוד טל:

כי נדלק ניצוץ בליבו והיה לאש בוערת באהבת העם.

שלי יחימוביץ:

בליבו של מי? בליבה של יושבת ראש הכנסת?

איל ינון:

אתם מדברים על שני דברים שונים. את מדברת על ההצעה עצמה - - -

שכיב שנאן:

בכנסת ישראל עושים את כל התרגילים המלוכלכים בשביל לדחות הצבעות שיש להן
רוב מוחלט. מישהו יכול לבטל את רצון העם? מישהו יכול לבטל את רצון נבחריו?
על מה אתם מקשקשים.

שלי יחימוביץ:

התשובה היא כן.

היו"ר דוד טל:

חברת הכנסת חילו, אחרונה.

נאדיה חילו:

באתי באיחור, כי הייתי בוועדה. הנושא הזה מאוד חשוב. אני חושבת שכל
התרגילים הפרלמנטריים האפשריים נעשו.

שכיב שנאן:

תקראו ליושבת ראש הכנסת, שתיתן פה תשובות. מה זה הדבר הזה?

היו"ר דוד טל:

יש לה חדר, אתה יכול לגשת אליה.

גדעון סער:

תודיעו מתי אתם רוצים – נעלה הצעת אי-אמון בממשלה על כל נושא. אפשר עד מחר.
אל תהיו גיבורים גדולים, התרגילים זה בקואליציה שלכם.

נאדיה חילו:

לא השלמתי.

שלי יחימוביץ:

תסבירו לי מה קרה כאן.

היו"ר דוד טל:

לא אסביר. אני צריך ללכת עוד מעט, ויש עוד שני נושאים. הבאתי את זה לסדר
היום, אבל אי-אפשר להצביע. את ודאי מאמינה לי. נאדיה, שמעתי: הגעת ברגע
האחרון, הגעת באיחור ומוצו כל התרגילים.

נאדיה חילו:

אבל אני רוצה לדבר עוד משפט.

היו"ר דוד טל:

אבל אני רוצה לסיים את עבודתי פה.

שכיב שנאן:

כל הכנסת נמצאת פה, ומישהו מחליט שזה לא הולך.

נאדיה חילו:

מיצו את כל האפשרויות כל המחסומים נגד הרצון של התושבים ונגד הרצון של
הנבחרים. ידענו ששטרית מתנגד, הוא הצביע נגד. אבל זה לא יכול להיות שהצבעה
אחת - - -

היו"ר דוד טל:

שיקול הדעת של שטרית לא משפיע עלי.

שכיב שנאן:

נשתמש בהליך מחאה פרלמנטרי – נתבצר בלשכתה של יושבת ראש הכנסת.

היו"ר דוד טל:

תודה רבה. רבותי, אני עובר - - -

גדעון סער:

רעיון – שאם נותנים פטור מקריאה ראשונה על בסיס - - -

איל ינון:

זו לא קריאה ראשונה. זה פטור מקריאה שניה ושלישית על חוק שעדיין לא - - -

שכיב שנאן:

יכולתם להביא את זה ביום חמישי שעבר. עשיתם את כל הדילים האפשריים שלא.
עכשיו אתה בא לפה להתיפייף?

היו"ר דוד טל:

חבר הכנסת סער, תסיים. נאדיה, אני לא מעלה את זה להצבעה.

שלי יחימוביץ:

למה?

נאדיה חילו:

למה לא עולה להצבעה.

היו"ר דוד טל:

לא יכול, לא יכול. יש לי שני יועצים משפטיים – אני לא יכול.

שכיב שנאן:

זה לא יועצים משפטיים. לא נעים לי לפגוע בפקידות, ואני לא רוצה להגיד את מה
שאני חושב.

היו"ר דוד טל:

אל תגיד שום דבר. אל תגיד חצי מילה, כי אם תפגע בפקידות – אפגע בך.

גדעון סער:

אפשר לפי התקנון – ונדמה לי שעשינו את זה בחוק החשמל ובחוקים אחרים - לפטור
מקריאה ראשונה, שניה ושלישית. מכול הקריאות.

שלי יחימוביץ:

נכון, עשינו את זה בחוק החשמל.

שכיב שנאן:

למה אי-אפשר לעשות את זה? אדוני היושב ראש, חבר הכנסת סער מציג תקדים שהיה.
אני מבקש מהיועצים המשפטיים להתייחס.

שלי יחימוביץ:

למה שארבל לא תתייחס להצעה של גדעון?

שכיב שנאן:

למה שהיועצת המשפטית - - - יש פה יועצת משפטית – תתייחסי בבקשה לדבריו של
חבר הכנסת גדעון סער.

היו"ר דוד טל:

חבר הכנסת שנאן, אני יכול לומר מילה?

גדעון סער:

אני מוכן להציע אי-אמון בממשלה ביום רביעי בבוקר, ותהיו שותפים.

היו"ר דוד טל:

אני מבקש שלט. רבותיי, אני רוצה להזכיר לכל אלה שאיחרו – לנאדיה ולאחרים
שאיחרו - נתבקשתי עוד אתמול בלילה על-ידי זהבה גלאון ועל-ידי רוני, מנהלת
הסיעה, להעלות את הנושא הזה. ניסיתי להעלות את הנושא הזה עוד היום בבוקר.
לא הייתה שום בקשה של יושב ראש ועדת הפנים. לא הייתה בקשה. הפניתי אותם
ליועצת המשפטית, והכינו בקשה. סיימתי את הדיון בבוקר ואמרתי שאעשה דיון
נוסף בנושא הזה, לפנים משורת הדין, כדי לגמור את הנושא. דא עקא, אז הסתבר
שזה לא עבר קריאה ראשונה, ולי אמר אופיר שעבר קריאה ראשונה ולכן הסכמתי
להביא את זה לכאן לפטור משניה, הגם שצריך אחר כך לפצל את זה – אבל זה עניין
אחר, שאולי ניגע בו.

שלי יחימוביץ:

אני חושבת שיש כאן מעורבות לא לגיטימית של יושבת ראש הכנסת.

היו"ר דוד טל:

לא אכפת לי מעורבות. ידיי נקיות, זה מה שאני יודע להגיד.

שלי יחימוביץ:

אתה כן.

שכיב שנאן:

דוד, אף אחד לא טוען כנגדך. בבקשה שהיועצים המשפטיים - - -

שלי יחימוביץ:

יש כאן מעורבות מוגזמת של יושבת ראש הכנסת.

יואל חסון:

סליחה, מה זה מעורבות מוגזמת של יושבת ראש הכנסת? היא לא זכאית לעשות את
הדברים האלה? יש לה סמכות, מה זאת אומרת?

היו"ר דוד טל:

רבותיי, אני נועל את הישיבה.

הישיבה ננעלה בשעה 13:50.
