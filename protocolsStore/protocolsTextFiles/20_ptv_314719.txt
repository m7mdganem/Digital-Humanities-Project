הכנסת העשרים

מושב ראשון

פרוטוקול מס' 45

מישיבת ועדת הכנסת

יום רביעי, א' בחשון התשע"ו (14 באוקטובר 2015), שעה 16:30

סדר היום:

קביעת הוועדה לדיון בהצעות החוק הבאות:

1. הצעת חוק נתוני אשראי, התשע"ו-2015 – (מ/954/20) – רביזיה

2. הצעת חוק להעמקת גביית המסים והגברת האכיפה (אמצעים לאכיפת תשלום מסים
ולהרתעה מפני הלבנת הון) (תיקוני חקיקה), התשע"ה-2015 – (מ/953/20)

נכחו:

חברי הוועדה:

דוד ביטן – היו"ר

מכלוף מיקי זוהר

אורן אסף חזן

מרב מיכאלי

אברהם נגוסה

רועי פולקמן

יואב קיש

אלעזר שטרן

חברי הכנסת:

דוד אמסלם

משה גפני

יוסי יונה

איתן כבל

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדר אביב

1. הצעת חוק נתוני אשראי, התשע"ו-2015 – (מ/954/20) – רביזיה

היו"ר דוד ביטן:

רבותי, אני מתנצל על האיחור, אבל ישבתי עם מנכ"ל הכנסת על תקציב הכנסת.
בואו נגמור סעיף אחד ונעבור לסעיף השני.

הוגשה רביזיה להחלטה שלנו לגבי הצעת חוק נתוני אשראי. מגישת הרביזיה לא
הגיעה. אבל מירב גם הגשת את הרביזיה, לא?

מרב מיכאלי (המחנה הציוני):

כן, גם אני הגשתי.

היו"ר דוד ביטן:

אז תסבירי לנו למה לדעתך, כי אנחנו צריכים לקבל את הרביזיה.

מרב מיכאלי (המחנה הציוני):

הדברים נאמרו בסך-הכול. נתוני אשראי מאז ומעולם נידונו בוועדת הכלכלה, היא
הוועדה שיש לה כל הכלים המקצועיים לעשות את זה, ולכן זה הדבר הראוי לעשותו.
לפעמים היגיון ישר מדבר בעד עצמו.

היו"ר דוד ביטן:

מה אתה אומר, יושב ראש ועדת הכלכלה? יש לך את הכלים המקצועיים?

איתן כבל (יו"ר ועדת הכלכלה):

אני חושב שנאמרו דברים מפי הגבורה.

היו"ר דוד ביטן:

אני מציע לקבל את הרביזיה במקרה הזה. מי בעד לקבל את הרביזיה? מי נגד?

הצבעה

בעד בקשת הרביזיה– פה אחד

בקשת הרביזיה נתקבלה.

היו"ר דוד ביטן:

הרביזיה התקבלה, זה עובר לוועדת הכלכלה.

ארבל אסטרחן:

לא. עכשיו הנושא פתוח. אתה צריך להצביע - - -

היו"ר דוד ביטן:

אה, אוקיי. עוד פעם להצביע?

ארבל אסטרחן:

לכלכלה.

היו"ר דוד ביטן:

אבל אם אני מקבל את הרביזיה, אז באופן אוטומטי.

ארבל אסטרחן:

- - -

היו"ר דוד ביטן:

טוב. למרות שלדעתי אפשר בהצבעה אחת, אבל נעשה את זה בשתיים.

מי בעד להעביר את זה לוועדת הכלכלה? למרות שהצבענו על זה, אבל נצביע עוד
פעם.

הצבעה

בעד הבקשה – פה אחד

הבקשה להעביר את הצעת חוק נתוני אשראי, התשע"ו-2015, (מ/954/20) לדיון
בוועדת הכלכלה נתקבלה.

יואב קיש (הליכוד):

זו פעם ראשונה מאז שאתה יושב-ראש ועדת הכנסת שהתקבלה רביזיה.

היו"ר דוד ביטן:

לא, לא. היו פעמים שאני הצבעתי נגד הרביזיה של עצמי.

יואב קיש (הליכוד):

אבל היא לא התקבלה. זו פעם ראשונה שרביזיה מתקבלת.

היו"ר דוד ביטן:

נכון.

2. הצעת חוק להעמקת גביית המסים והגברת האכיפה (אמצעים לאכיפת תשלום מסים
ולהרתעה מפני הלבנת הון) (תיקוני חקיקה), התשע"ה-2015 – (מ/953/20)

היו"ר דוד ביטן:

עכשיו הגענו לסעיף השני. אני עושה הפסקה של חמש דקות להתייעצויות על הסעיף
השני.

(הישיבה נפסקה בשעה 16:54 ונתחדשה בשעה 17:26.)

היו"ר דוד ביטן:

הדיון נדחה ליום שני.

הישיבה ננעלה בשעה 17:27.
