פרוטוקולים/ועדת הכנסת/3027

ירושלים, י"ד באייר, תשס"א

7 במאי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 173

מישיבת ועדת הכנסת

שהתקיימה ביום רביעי, י"ט באדר התשס"א – 14 במארס 2001 – שעה 10:00

נכחו:

חברי הוועדה: יוסי כץ - היו"ר

אפי אושעיה

בני אלון

משה גפני

יצחק וקנין

נעמי חזן

שאול יהלום

סופה לנדבר

אופיר פינס-פז

אמנון רובינשטיין

מוזמנים: דוד לב - סגן מזכיר הכנסת

רות קפלן - סגנית מזכיר הכנסת

עו"ד שלמה שוהם

יועצת משפטית: עו"ד ארבל אסטרחן

מנהלת הוועדה: אתי בן-יוסף

קצרנית: עפרה הירשפלד

סדר היום: א. המלצה למינוי יושבי-ראש לוועדות הכנסת:

1. לוועדה לענייני ביקורת המדינה.

2. לוועדת החוקה, חוק ומשפט.

3. לוועדה העלייה, הקליטה והתפוצות.

ב. המלצה למינוי סגן ליושב-ראש הכנסת – בקשת יושב-ראש סיעת האיחוד

הלאומי–ישראל ביתנו.

ג. בקשת יושב-ראש ועדת החוקה, חוק ומשפט למיזוג הצעות חוק.

- - - - - - - - -

המלצה למינוי יושבי-ראש לוועדות הכנסת:

1. לוועדה לענייני ביקורת המדינה.

2. לוועדת החוקה, חוק ומשפט.

3. לוועדת העלייה, הקליטה והתפוצות.

היו"ר יוסי כץ:

אני מתכבד לפתוח את ישיבת הוועדה.

על סדר-היום שלנו המלצה למינוי יושבי-ראש לוועדות הכנסת. נתחיל עם הסעיף
הראשון – לוועדה לענייני ביקורת המדינה מוצע חבר-הכנסת אמנון רובינשטיין
במקום חבר-הכנסת, השר דהיום עוזי לנדאו. אין צורך להציג את אמנון
רובינשטיין. כולנו מוקירים ומעריכים את פעלו של פרופ' רובינשטיין ואני חושב
שהבחירה היא יוצאת מן הכלל.

שאול יהלום:

מעבר לזה שאנחנו באופוזיציה, אני בוודאי תומך בכל מינוי באופוזיציה. השאלה
שאנחנו צריכים לשאול את עצמנו היא אם הוועדה לענייני ביקורת המדינה לא
תעסוק בדו"ח על משרד החינוך בתקופה שאמנון רובינשטיין היה שר החינוך.

היו"ר יוסי כץ:

העניינים האלה מוסדרים בחקיקה. ההגבלה שקיימת, למיטב זכרוני, היא ששר אינו
יכול לכהן כיושב-ראש הוועדה לענייני ביקורת המדינה שנתיים לאחר סיום כהונתו
כשר.

שאול יהלום:

עברו שנתיים?

היו"ר יוסי כץ:

עברו שנתיים.

ובכן, ברשותכם, אני מציג את זה כהמלצה שלנו, למנות את חבר-הכנסת אמנון
רובינשטיין כיושב-ראש הוועדה לענייני ביקורת המדינה.

ה צ ב ע ה

בעד - רוב

נגד - אין

ההמלצה למנות את חבר-הכנסת א' רובינשטיין

כיושב-ראש הוועדה לענייני ביקורת המדינה נתקבלה.

היו"ר יוסי כץ:

2. המלצה למנות את חבר-הכנסת אופיר פינס-פז כיושב-ראש ועדת החוקה, חוק
ומשפט במקום חבר-הכנסת אמנון רובינשטיין. הפרוצדורה היא מאד פשוטה. בשבוע
הבא יושב-ראש ועדת הכנסת מגיע עם המלצת ועדת הכנסת לוועדה הרלבנטית ושם
מתקיימת הצבעה בקרב חברי הוועדה הרלבנטיים.

כיושב-ראש ועדת החוקה מוצע, כפי שאמרתי, חבר-הכנסת אופיר פינס-פז. אני
מוכרח לציין שחבר-הכנסת פינס-פז עושה מהלך מיוחד במינו. לעזוב את ראשות
הסיעה הגדולה בכנסת ולהיות יושב-ראש ועדת החוקה מלמד אותנו עד כמה חשוב לו
התפקיד ועד כמה התפקיד הזה הוא יוקרתי.

בנימין אלון:

אולי נפנה אליו שיישאר בשני התפקידים. למה זה סותר?

היו"ר יוסי כץ:

חבר-הכנסת בני אלון, אני ער להוראת ההסכם הקואליציוני.

בנימין אלון:

אני מדבר רק מבחינת לוח הזמנים.

היו"ר יוסי כץ:

אני אסביר לך מהו לוח הזמנים. אני הגעתי לסיכום עם חבר-הכנסת הפרופ' אמנון
רובינשטיין, שהיום הוא עדיין יושב-ראש ועדת החוקה, חוק ומשפט, שביום שני או
שלישי אנחנו נתאם את הטכס בוועדת החוקה.

מי בעד מינויו של חבר-הכנסת אופיר פינס-פז כיושב-ראש ועדת החוקה? מי נגד?

ה צ ב ע ה

בעד - רוב

נגד - אין

ההמלצה למנות את חבר-הכנסת א' פינס-פז כיושב-ראש

ועדת החוקה, חוק ומשפט, נתקבלה.

היו"ר יוסי כץ:

תודה רבה.

3. הסעיף הבא הוא המלצה למנות את חבר-הכנסת צבי הנדל כיושב-ראש ועדת
העלייה, הקליטה והתפוצות.

אופיר פינס-פז:

איפה חבר-הכנסת הנדל?

משה גפני:

הוא לא חייב להיות פה. הוא בוועדת הכספים. אמרתי לו שאני אייצג אותו.

היו"ר יוסי כץ:

חבר-הכנסת צבי הנדל מחליף את חברת-הכנסת נעמי בלומנטל, שנבחרה לסגנית שר
התשתיות הלאומיות. מי בעד? מי נגד?

ה צ ב ע ה

בעד - רוב

נגד - אין

ההמלצה למנות את חבר-הכנסת צ' הנדל כיושב-ראש ועדת העלייה,

הקליטה והתפוצות, נתקבלה.

היו"ר יוסי כץ:

ההמלצה נתקבלה. אנחנו מברכים.

אבקש ממנהלת הוועדה לתאם עם מנהלי הוועדות את מועד הצגת ההמלצה של ועדת
הכנסת.

בנימין אלון:

בענין הסעיף הזה הייתי רוצה שהנוסח הרשמי יהיה שהוועדה, כמו שהיא אמורה
לעשות, ממליצה כך וכך, נקודה. הזמנים ושאר הדברים ייקבעו בוועדה, כשזה יגיע
לשם.

דבר שני. הזכרת שיש הסכם קואליציוני, שהמינוי הוא ברוטציה. אם כך, כשוועדת
הכנסת ממליצה, למה שהיא לא תמליץ לזמן מסוים?

היו"ר יוסי כץ:

אין לה אפשרות חוקית. לכן הסכמתי לשמוע דברים שנוגעים לשבועיים. אין דבר
כזה. ועדת הכנסת ממליצה. הסדרים שייעשו הם הסדרים שייעשו בוועדות.

משה גפני:

אני רוצה לברך על החלטת ועדת הכנסת למנות את חבר-הכנסת רובינשטיין
כיושב-ראש הוועדה לענייני ביקורת המדינה.

היו"ר יוסי כץ:

תשאיר את הברכות לסעיף הבא, כי הסעיף הבא מבחינתי הוא הרבה יותר מרגש.

משה גפני:

רציתי להגיד כמה מלים טובות על חבר-הכנסת אופיר פינס-פז ולא נותנים לי.

ב. המלצה למינוי סגן ליושב-ראש הכנסת – בקשת יושב-ראש סיעת

האיחוד הלאומי-ישראל ביתנו

היו"ר יוסי כץ:

הסעיף הבא נוגע להמלצה של הוועדה לענייני ביקורת המדינה שצריכה לעלות בפני
מליאת הכנסת להצבעה, והיא למנות את פרופ' מיכאל נודלמן כסגן יושב-ראש
הכנסת.

שאול יהלום:

במקום מי?

היו"ר יוסי כץ:

במקום חבר-הכנסת רחבעם זאבי שנבחר לשר, על-פי פנייה של סיעת האיחוד
הלאומי-ישראל ביתנו.

אני חייב להגיד לכם, כשקראתי את קורות החיים של חבר-הכנסת נודלמן, התרגשתי
במידה רבה, משום שמדובר באדם שנולד באוקראינה ועלה ארצה ב-1991. הוא פרופ'
לכלכלה שיש לו רקורד מרשים בתחום המקצועי, והוא חבר הכנסת כבר מ-1996, חמש
שנים אחרי שהוא עלה לארץ. לפי דעתי זה דבר מאד מרגש ואני חושב שכל הכנסת
צריכה להתגאות בכך שאדם כזה ייבחר כסגן יושב-ראש הכנסת.

יש לך מה להוסיף, חבר-הכנסת בני אלון? כי הפנייה היתה שלך.

בנימין אלון:

יש לי רק להוסיף משפט אחד. זה חלק מהחלטות ועדת הכנסת שהושגו בהסכמה עם
חבר-הכנסת אופיר פינס-פז ועם ראובן ריבלין בתארם אז. עכשיו משחבר-הכנסת
רחבעם זאבי, שהיה סגן יושב-ראש הכנסת, נתמנה לשר, ביקשנו למנות חבר מסיעת
האיחוד הלאומי-ישראל ביתנו לתפקיד הזה.

אחת ההסכמות היתה מינוי בוועדת הפנים. לא שזה חשוב כל-כך, אבל זה רשום
בפרוטוקולים. אנחנו מאד מבקשים, אם אפשר, לממש את זה עכשיו.

היו"ר יוסי כץ:

אני לא מכיר את הנושא. אני מבקש לפנות אלי בנפרד.

מי בעד ההמלצה לבחירתו של חבר-הכנסת נודלמן כסגן יושב-ראש הכנסת?

ה צ ב ע ה

בעד - רוב

נגד - אין

ההמלצה למנות את חבר-הכנסת מ' נודלמן לסגן יושב-ראש הכנסת נתקבלה.

ג. בקשת יושב-ראש ועדת החוקה, חוק ומשפט למיזוג הצעות חוק

היו"ר יוסי כץ:

יושב-ראש ועדת החוקה, חוק ומשפט פנה אלי וביקש למזג שתי הצעות חוק. הצעת
חוק אחת שלו אושרה בקריאה ראשונה – הצעת חוק לתיקון פקודת הראיות (מס' 15)
(הודאת נאשם בעבירות חמורות), התשס"א-2000, והצעת חוק שעברה בדיון טרומי,
של חברת-הכנסת יהודית נאות ושלו – הצעת חוק סדר הדין הפלילי (תיקון – הקלטת
חקירות בוידאו), התש"ס-1999. אלה שתי הצעות חוק שנוגעות לנושא דומה.

אופיר פינס-פז:

אפשר לחבר שתי הצעות חוק שהן במעמד שונה, שאחת עברה בקריאה טרומית ואחת
עברה בקריאה ראשונה?

עו"ד ארבל אסטרחן:

כן, אפשר.

אני רוצה רק להבהיר שהתקנון דורש שבמצב שהצעת חוק אחת עברה קריאה טרומית
ואחת עברה קריאה ראשונה, נדרש שההצעות יהיו זהות או דומות בעיקרן. אני רוצה
אכן לוודא עם היועץ המשפטי של ועדת החוקה שההצעות דומות בעיקרן.

עו"ד שלמה שוהם:

ההצעות הן אמנם תיקון לשני חוקים שונים, לכאורה הן נראות שונות, אבל המהות
שלהן דומה בעיקרה. שתיהן מדברות על הקלטת חקירות בוידאו. אחת מדברת רק על
הודאת נאשמים והשנייה על כלל החקירות. למעשה המהות שלהן מאד דומה.

עו"ד ארבלן אסטרחן:

אני רוצה להבהיר לפרוטוקול שהדיון בוועדת החוקה התקיים על הנוסח שעבר קריאה
ראשונה.

היו"ר יוסי כץ:

יפה מאד. ניגש להצבעה.

ה צ ב ע ה

בעד - רוב

הבקשה של יושב-ראש ועדת החוקה, חוק ומשפט למיזוג הצעות חוק נתקבלה.

היו"ר יוסי כץ:

תודה רבה לכם. הישיבה נעולה.

- - - - - - - - -

הישיבה נסתיימה בשעה 10:20
