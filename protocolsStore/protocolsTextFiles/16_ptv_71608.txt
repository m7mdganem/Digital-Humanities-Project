הכנסת השש-עשרה נוסח לא מתוקן

מושב רביעי

פרוטוקול מס' 271

מישיבת ועדת הכנסת

יום שלישי, כ' בחשון התשס"ו (22 בנובמבר 2005), שעה 10:00

סדר היום: 1. הצורך לקבוע מ"מ ליו"ר הכנסת לתקופת היעדרו מהארץ

2. קביעת ועדה לדיון בהצ"ח פרטיות שעניינן חוק פיזור הכנסת ה-16

נכחו:

חברי הוועדה:

רוני בר-און – היו"ר

יולי-יואל אדלשטיין

רוני בריזון

ענבל גבריאלי

זהבה גלאון

צבי הנדל

רשף חן

אחמד טיבי

שאול יהלום

איתן כבל

יצחק כהן

גדעון סער

יאיר פרץ

מאיר פרוש

מיכאל רצון

עמרי שרון

חברי כנסת שאינם חברי הוועדה

שרת החינוך, התרבות והספורט לימור לבנת

זבולון אורלב

גלעד ארדן

מיקי איתן

נעמי בלומנטל

עבד אלמאלכ דהאמשה

אבשלום וילן

אהוד יתום

אפרים סנה

אברהם בייגה שוחט

מזכיר הכנסת אריה האן

סגן מזכיר הכנסת דוד לב

סגנית מזכיר הכנסת ירדנה מלר-הורביץ

גאולה רזיאל - מנהלת לשכת מזכיר הכנסת

יועצת משפטית: ארבל אסטרחן

מנהלת הוועדה: אתי בן יוסף

קצרנית: רויטל יפרח

1. הצורך לקבוע מ"מ ליושב-ראש הכנסת לתקופת היעדרו מהארץ

היו"ר רוני בר-און:

בוקר טוב, אני מתכבד לפתוח את ישיבת ועדת הכנסת, ישיבה מספר 271. על סדר
היום שלנו עניין אחד קבוע ואחד שהתווסף עכשיו והוא: הצורך לקבוע ממלא מקום
ליושב ראש הכנסת לתקופת היעדרו מהארץ של יושב ראש הכנסת, חבר הכנסת רובי
ריבלין. יושב ראש הכנסת יוצא לשליחות ממלכתית מיום 24 בנובמבר,מחרתיים, עד
יום רביעי 7 בדצמבר החל להיות בעוד זמן. כיוון שכך, אנחנו מתבקשים לקבוע
ממלא מקום ליושב-ראש הכנסת לתקופה הנדונה ויושב ראש הכנסת ממליץ ומבקש
למנות כממלא מקומו את סגן היושב ראש, חבר הכנסת יואל-יולי אדלשטיין. מי
בעד, ירים את ידו.

הצבעה

בעד - הרוב

נגד - אין

נמנעים - אין

היו"ר רוני בר-און:

פה אחד נקבע סגן היו"ר יואל-יולי אדלשטיין כממלא מקומו של יו"ר הכנסת
לתקופת היעדרו מן הארץ, כמצוין בפתיח להצעה.

אבשלום וילן:

הוא ימלא גם את מקום הנשיא?

היו"ר רוני בר-און:

הוא ימלא את מקומו של הנשיא באופן אוטומטי, אם הנשיא יחליט לא להיות כאן.
אנחנו מקווים שהוא לא יעשה כן.

2. קביעת ועדה לדיון בהצ"ח פרטיות שעניינן חוק התפזרות הכנסת ה-16

היו"ר רוני בר-און:

אנחנו עוברים לנושא הבא: קביעת ועדה להצעות חוק פרטיות שעניין התפזרות
הכנסת השש-עשרה – פ/450 של חברת הכנסת זהבה גלאון וקבוצת ח"כים, פ/1168 של
חבר הכנסת מוחמד ברכה וקבוצת ח"כים, פ/1816 של חבר הכנסת מאיר פרוש, פ/2292
של חבר הכנסת איתן כבל, פ/2536 של חבר הכנסת עבד אלמאלכ דהאמשה, פ/2879 של
חבר הכנסת יצחק לוי, פ/2873 של חבר הכנסת אריה אלדד, פ/3509 של חבר הכנסת
זבולון אורלב.

יש שני עניינים, אולי שלושה אולי שניים, שאני חושב שחשוב שוועדת הכנסת
תשקול אותם בטרם תחליט על עניין קביעת הוועדה שתדון בחוק. אחד, אולי לכאורה
הוא טכני אבל לא רק. השני, להערכתי מהותי. בשני, יכול להיות שאבקש מחבר
הכנסת איתן, יו"ר ועדת החוקה חוק ומשפט, לקבל התחייבות או הסכמה, ואני מניח
שבהגינותו הרבה יסכים להיענות לבקשה הזאת ואז יכול להיות - -

מיכאל איתן:

מה הועילה לי ההגינות הזאת?

היו"ר רוני בר-און:

הדבר הראשון, למרות שלכאורה התקדימים מלמדים שבחוק שעניינו פיזור הכנסת מה
שאנחנו קוראים במקומותינו "חוק הקדמת הבחירות", בדרך כלל, דנה ועדת החוקה,
חוק ומשפט כפי שדנה בדרך כלל בחוקי בחירות, סברתי שהמקרה הזה לא כל כך
דומה, כי חוקים של מהות, כמו עודפים וכמו מימון וכמו השפעה מהותית על
תהליכי בחירות, על טכניקת בחירות וכיו"ב, ועדת חוקה היא לכאורה אכסניה
ראויה. אבל מכיוון שפה, ככל שאני מבין וככל שאתם מבינים למעשה הכל קבוע
ומתואם מראש וכמעט בטוח שבחוקים האלה לא ישונה אפילו תג או פסיק אחד למעט
עניין התאריך, ועניין התאריך שגם עליו כמעט יש הסכמה טוטלית הוא ביסודו סוג
של שקלא וטריא או הסכמה פוליטית.

אני חושב שלא אטעה אם אומר שהשקלא והטריא הפוליטית, מקומה אולי יותר בוועדת
הכנסת, מכיוון שהוועדה הזאת בעיקרה יותר פוליטית - -

מיכאל איתן:

בוועדת החוקה אין פוליטיקאים.

היו"ר רוני בר-און:

- - גם סברתי, שהמקום הוא בוועדת הכנסת כי היא באופן מובנה יותר גדולה
בהיקפה ויש בה יותר ייצוג לסיעות הבית מאשר יש בוועדת החוקה, חוק ומשפט.
אבל זה העניין הטכני שאפשר לחשוב עליו כך או אחרת, ובסוף היום האצבעות
קובעות.

העניין שמפריע לי יותר – ופה אני רוצה תשומת ליבך, מיקי, ויכול להיות שאם
תשתמש בשכלך הטוב ובהבנתך, אולי נחסוך את הדיון הזה: הבעיה שאנחנו ניצבים
בפניה, שהתהוותה כתוצאה מכך שאנחנו נעים פה בשני מסלולים – מסלולי הצעות
החוק, שחלקן צריך לומר מזמן הירדנים, פ/450 של זהבה גלאון בטח הוגש בחודש
הראשון של כהונת הכנסת. יש כאלה שהציעו לפזר את הכנסת ואחר כך נהיו חברים
מובהקים בקואליציה כמו איתן כבל ומאיר פרוש. זה היה מסלול אחד. המסלול
שמתבסס על חוק יסוד הכנסת, סעיפים 34 ו-35 לחוק יסוד: הכנסת, שיש לו נסיבות
או תוצאות סטטוטוריות משלו. העניין הזה היה תלוי ועומד והביאו את זה פעם
והורידו פעם והחזירו וכבר נקבע ליום שני, ליום רביעי שעבר ואחר כך ליום
שני, שוב הוזז ליום רביעי, היתה ועדת משא ומתן ונסים ונפלאות וסיפורי
מעשיות שאין טעם לדוש בהם. בין לבין, ראש הממשלה טרף את הקלפים, ולפני
שהעניין בא לקריאה טרומית במליאה - -

צבי הנדל:

למה אתה מכתיר את עמיר פרץ לראש ממשלה?

היו"ר רוני בר-און:

- - פתח המסלול שנע דרך חוק יסוד: הממשלה, סעיף 29 על סעיפי המשנה שלו
והתוצאות ברורות וידועות, אבל בעיקר התוצאה מבחינת הזמנים. כששני העניינים
האלה, שתי החלליות האלה משייטות בשני מסלולים נפרדים, יש לזה תוצאה או יש
לזה שני ערכים או תכליות ראויות שהתכלית הראויה, כפי שהציג אותה יושב ראש
הכנסת בפני הנשיא היא תכלית ראויה, והתכלית הראויה כפי שהציג אותה ראש
הממשלה בפני הנשיא, גם היא תכלית ראויה. שתיהן מתנגשות על עניין התאריך. בא
יו"ר הכנסת, ואומר בהצדק שקשה להתווכח אתו, כאשר 80 ח"כים ומעלה מצביעים
בעד 8 הצעות חוק, מייצגת את רצון העם. רצון הכנסת רצון העם, שהבחירות
יתקיימו בתאריך שעליו הסכימו הצדדים – 28 במרץ. אתה, הנשיא, מתבקש לכבד
הרצון הזה, והטענה היא ראויה והתכלית ראויה, עד כאן לעניין זה.

מאידך גיסא בא רוה"מ ואומר: אני אחראי על ענייני המדינה, ואני אומר, אדוני
הנשיא, שאי אפשר להמשיך לנהל את ענייני המדינה כפי שנראית הממשלה היום, כפי
שנראית הקואליציה היום. מרכיב הזמן בחיסכון במצב אי הבהירות, במצב חוסר
הוודאות השלטוני הזה, הוא בלתי תקין וצריך לקצר אותו ככל האפשר. לכן נקטתי
בהליך שנקטתי, ואני מבקש לקיים את הבחירות לכנסת ה-17 בפרק הזמן המינימלי –
111 יום, 21 יום ועוד 90 יום הקבועים בחוק.

נכון שיבוא מי שיבוא ויאמר שכל ההבדל הוא בסך הכל 20 יום, כי הבחירות כמוצע
על פי המסלול של חוק יסוד: הממשלה, מה שמכנים צו הנשיא, מתקיימות לכאורה
ב-8 למרץ, כי הן לא יכולות להתקיים ב-7 במרץ שזה היום השלישי הקובע, כי זה
יום הזיכרון לחללי צה"ל שמקום קבורתם לא נודע, ומי אנחנו שנפגע בערך הקדוש
הטמון ביום הזה ולכן, הם יתקיימו ביום רביעי שאחריו. הבחירות, לפי החוקים
של פיזור הכנסת, לפי חוק יסוד: הכנסת, הוקדמו.

קריאות:

- - -

היו"ר רוני בר-און:

הרביעי שלאחר יום ההנצחה לחללי צה"ל שמקום קבורתם לא נודע הוא ה-7 למרץ, ח'
באדר, יום רביעי שלאחריו לא פורים. זה נכון שסך הכל 20 יום, אבל 20 יום
במציאות שסך כל התקופה המקסימלית הוא 130 יום, זו תקופה נכבדת. אל תספקו רק
ב-20 יום האלה כי אני רוצה לקחת אתכם עם לוח השנה העברי אחרי ה-28 במרץ. 28
במרץ בחירות, 3 שבועות להשבעת הכנסת, זה אחרי הפסח. פסח נופל ב-12 במרץ, הא
לכם אחרי הפסח, רק השבעת הכנסת. איפה משא ומתן קואליציוני, איפה הקמת
ממשלה? הכנסת בפגרה, אולי לא בפגרה, נכנסים לתקופת החגים, אחר כך יש לנו
ימי זיכרון לשואה ולגבורה ויום הזיכרון לחללי צה"ל, יום העצמאות וכיוצא
באלה. איפה הסכם קואליציוני, איפה הקמת והצגת ממשלה? וכל זה מביא אותנו
למאי, הווה אומר מהיום ולמהלך 7 החודשים הבאים לפחות, ממשלה שלא נהנית מרוב
חברי הכנסת בבית, ממשלה שבהסתברות שהיא די קרובה לוודאי מכהנת בהרכב של 5
שרים, 7 שרים, אולי - -

מיכאל איתן:

אדוני היושב ראש, אתה דן כבר בגופו של עניין – בתאריך. מה זה שייך באיזו
ועדה זה יידון? אני אזמין אותך לוועדת החוקה, ותוכל לקיים את הדיון הזה. זה
לא המקום לקיים את הדיון. תגיד את זה שם. למה זה קשור לכאן?

היו"ר רוני בר-און:

למרות שחשבתי שחלק מההקדמות של הדיונים שאתה עורך אצלך בוועדה, שאני שומע
אותם בכובד ראש וביישוב הדעת, גם עם בלי סבלנות ובלי הסכמה לרלוונטיות של
הדברים, תן לי לנהל הישיבה כפי שאני רוצה לנהל. אם הדברים לא רלוונטיים,
בהצבעתך אתה יכול להתעלם מהם, אבל אני מבקש לומר את מה שאני אומר.

מיכאל איתן:

אני לא אומר שזה לא רלוונטי.

יצחק כהן:

- - -

היו"ר רוני בר-און:

חבר הכנסת יצחק כהן. אקרא לסדר את חבר הכנסת אחמד טיבי, אם תמשיכו להפריע.

אחמד טיבי:

היטבת לתאר את המצב בארץ.

היו"ר רוני בר-און:

כשאני אומר את זה ואני קורא הבוקר את העיתונים ואני באמת לא רוצה שזה יקרה,
גם כחבר של האנשים שמכהנים במשרות האלה, אנחנו יכולים למצוא את עצמנו במצב
שמחר, מחרתיים או בעוד שבוע-שבועיים, ביוזמתם של שרי החוץ והביטחון
המכהנים, שלא לדבר על שר החינוך והחקלאות, שרים חשובים ורציניים ביותר לא
יהיו בממשלה. אנחנו נמצאים במצב שמדינת ישראל הולכת לסיטואציה של 7 חודשים
של ממשלה בלי שרים. תוסיפו לזה, כפי שאמר חבר הכנסת רוני בריזון – אין
תקציב.

גדעון סער:

איך הגעת ל-7 חודשים, אדוני היו"ר?

היו"ר רוני בר-און:

אנחנו באמצע נובמבר ועשיתי חשבון עד אמצע מאי, ונתתי לך הנחה. אנחנו באמצע
נובמבר.

גדעון סער:

גם עד אמצע מאי זה פחות מ-6 חודשים.

היו"ר רוני בר-און:

אז 6.

גדעון סער:

לא צריך לקלקל טיעון טוב.

היו"ר רוני בר-און:

מכיוון שאני יוצא מהנחה, שכנראה לצערי הרב לא תנהל את המו"מ הקואליציוני
הבא, זה ייקח יותר זמן כנראה מאשר אם אתה היית מנהל אותו. את האמת צריך
להגיד גם אם זה מחמאה וגם אם זה מציק.

מאיר פרוש:

לפי התוצאות, את המשא ומתן החרדי הוא לא ניהל. הוא לא ניהל עם שינוי ולא עם
החרדים.

גדעון סער:

מו"מ קואליציוני עושים אחרי שיודעים תוצאות של בחירות. אני לא מציע ליו"ר
להתנהג כאילו הוא יודע תוצאות של בחירות. יש אכזבות. אתה מנוסה באכזבות
בחיים הפוליטיים, אז אל תקרא מראש לעוד אכזבה שתהיה לך. שמור על מידה של
צניעות.

היו"ר רוני בר-און:

כל פעם שאני רוצה להפסיק את הדיון, אנחנו נגיד: קדימה, אנחנו ממשיכים.

מיכאל איתן:

קדימה לחווה.

היו"ר רוני בר-און:

תוסיפו לזה את עניין התקציב, שככל הנראה לא יעבור עד הבחירות. שמענו כאילו
הולכים לבחירות ועוד בחירות. זה לא נכון, תנוח דעתכם. על פי החוק במצב שאין
תקציב והולכים לבחירות, החוק קובע ש-45 יום מיום הצגת הממשלה יש למי שהציג
את הממשלה ולממשלה זמן להביא תקציב. אבל עוד פעם אנחנו מתגלגלים 45 אחורה
בזמן, כשאין לנו תקציב. כל הדברים האלה לא בטוח, אבל יכול להיות שמתכנסים
לזמן הרבה יותר מצומצם, אם גומרים את הבחירות ב-8 במרץ ואז אנחנו בפסח עם
כל הצרה הזאת מאחורינו. לא בטוח, אבל יכול להיות.

שאול יהלום:

מה זה קשור לוועדה?

צבי הנדל:

כשאני אמונה על ידי ביבי לשר אוצר, אני אזכיר לך את מה שאמרת עכשיו.

היו"ר רוני בר-און:

מיקי איתן, אני פונה אליך: אני, גם כיו"ר ועדת הכנסת אבל גם כחבר ועדת
חוקה, חוק ומשפט מבקש לקבל את חוות הדעת של היועץ המשפטי לממשלה, שמעורב
במתח החוקים או מתח המסלולים שבין המסלול של על פי חוק יסוד: הממשלה ובין
על פי חוק יסוד: הכנסת. הוא מודע לזה, הוא מכיר את זה, שוחחתי אתו והוא לא
הביע עמדתו בפניי, אבל הוא מבין את הבעייתיות שבהעדפת מסלול אחד על השני.
אני מעוניין לקבל את חוות דעתו וגם את חוות דעתה של היועצת המשפטית של
הכנסת. ניסיתי לגרום שחוות הדעת הזאת תבוא בפני ועדת הכנסת. זה לא יכול
לבוא עכשיו. אני לא רוצה להחזיק את ההליך הזה של העברה לוועדה כבן ערובה
לשמיעת חוות הדעת הזאת. אני פונה להגינות שלך, שהורגלנו בה: אם אתה תתחייב
שחוות הדעת האלה יובאו בפני הוועדה שלך ויובאו לפי מה שאני מבין בערך היום
בצוהריים, אני ממשיך הלאה בדיון ומצביע ורואה לאן מעבירים.

גדעון סער:

ואם לא?

היו"ר רוני בר-און:

אני לא אקיים הצבעה עד שנשמע חוות הדעת.

יצחק כהן:

- - מעוניין לעשות פיליבסטר.

היו"ר רוני בר-און:

למה לבוא לקטטה? אולי הוא מסכים. לא פניתי אליך, חבר הכנסת כהן. אם היית
יו"ר ועדת החוקה, לא הייתי מעלה הצעה כזאת והייתי מושך את הזמן בעצמי.
כיוון שאני מכיר את מיקי איתן, הפניתי אליו את הבקשה. אם הוא יעשה מה שהוא
שאומר, אני אשמע לו ואעביר אליו את החוק. הוא יקבע את הדיון על סמך תיאום
עם היועץ המשפטי לממשלה ועם היועצת המשפטית לכנסת, ואני ממשיך את הדיון
כסדרו. אם הוא לא יתחייב, אני אשמע חוות הדעת פה.

מיכאל איתן:

דבר כזה אפשר היה להסדיר לפני הישיבה.

היו"ר רוני בר-און:

אני מסכים אתך, ב-9:55 הבנתי את זה.

מיכאל איתן:

מקדמת דנא, ועדת החוקה בכל הכנסות זה מסורת וזה קבוע, היא מטפלת בעניין.

היו"ר רוני בר-און:

אמרתי.

מיכאל איתן:

כולם יודעים שיש כאן מתחים מסוימים ויתרונות קטנים אם זה יהיה בידי המפלגה
שלי או שלך. אם לא נילמד ולא נלמד שיש דברים שאומרים it's not done אנחנו
לא נקדם את המדינה הזאת לשום מקום. נלך אחורה. כאשר אומרים it's not done,
אתה אומר את זה לא ליריבים שלך אלא לעצמך. אני חושב שאם אני מנהל ישיבת
ועדת חוקה, ואדם אומר לי: תביא חוות דעת של היועץ המשפטי לממשלה, אז it's
not done אם אני לא מקבל אותה. זה לא קשור לשום דבר. לא היה אדם בוועדת
החוקה, מהיום שבו אני יושב ראש, שאמר שקיפחתי אותו מלהשמיע דעה, להעלות
נושא וכולי. אז בטח שבנושא כזה אני לא אעשה זאת.

לסיכום - לא נעים להיות בהרגשה של מכבש ואם אתה לא תעשה, אני אעשה. תנו
לדברים, הם ילכו כאן ממילא. גם בלי ההצגה הזאת אם הייתי בא ואומר לי: מיקי,
מה דעתך? אני רוצה להביא חוות דעת. הייתי אומר לא?

היו"ר רוני בר-און:

אני מקבל את זה ואתה יודע שלא הייתי צריך את המתח הזה. המתח הזה לא נוצר
חד-צדדית, אתה מגדיר אותו נכון, זה מתח שלא נוצר חד-צדדית.

זהבה גלאון:

אבל למה זה מגיע לנו?

היו"ר רוני בר-און:

בקשר לכללים ומועד תחולתם, אני לא רוצה לצטט אנשים שיושבים בחדר ואתה
וגדעון הבאתם הסכם נפלא לסיעת הליכוד, רק אמרו שזה מתחיל ממחר בבוקר.
הזיכרון שלנו כבר לא מה שהיה פעם, אבל שבועיים אחורה הזיכרון מגיע. אני
מקבל את ההערה שלך.

גדעון סער:

איך זה קשור לדיון?

היו"ר רוני בר-און:

זה לא חייב להיות קשור. הכל צף ומעופף ואיכשהו נוחת במקום שזה צריך לנחות.

צבי הנדל:

תודה שאתה מרגיש לא טוב הבוקר.

היו"ר רוני בר-און:

אני מרגיש נפלא. מיקי, אם הייתי יודע ברבע לעשר מה שידעתי בשלוש דקות לעשר,
הייתי מקדים ונסה לסכם אתך לפני הישיבה. בעניין הנכונות שלהם או העניין
שלהם לחוות את דעתם, והיכולת שלהם לחוות את דעתם שלא בשעה הזאת, נודע לי
ב-3 דקות לעשר.

מיכאל איתן:

אחרי שאמרתי את מה שאמרתי, מאחר ואמרת שזה התקבל למיטב ידיעתך, מאחר ודיברת
עם היועץ המשפטי לממשלה, אני דיברתי אתו אתמול. מאחר ואתה אומר שזה יתקבל
במהלך היום, אני רוצה לסייג - -

היו"ר רוני בר-און:

חוסר היכולת שלו להופיע בבוקר נודע לי בשלוש דקות לעשר. הזמן שהוא יכול
להופיע, למיטב ידיעתי ואני אומר לך את זה באחריות מוגבלת כי זה מכלי שני,
הוא בשלוש בצוהריים.

מיכאל איתן:

בסדר, אני מוכן בשלוש בצוהריים.

גדעון סער:

יכול להגיע נציגו - -

היו"ר רוני בר-און:

מדובר על נציגו. לא בטוח שהוא יוכל להגיע, אבל האלמנט של הייעוץ המשפטי
לממשלה יהיה אתנו בסביבות שלוש.

צבי הנדל:

הוא עסוק בחקירות - -

אבשלום וילן:

אדוני היושב ראש, אני חושב שאנחנו רואים פה שאין גירושים יפים, אבל צריך
לשמור על כבודה של הכנסת ועל הנהלים. אני חושב שבארגומנט שהעלית בתחילת
הדיון, אתה צודק. יש פה אחריות לאומית שמחייבת את כולם ועם כל הכבוד לשיקול
א' או שיוסי מכה את יוסי... הסתבכתי...

היו"ר רוני בר-און:

זה ביילין מכה את שריד. כבר לא משתמשים במילה "יוסי".

אבשלום וילן:

בא נגיד גלויות: עם כל הכבוד לריב ביניכם, אני חושב שהאחריות הכוללת ואני
אומר את זה כאופוזיציה, פרק הזמן צריך להיות בתחילת מרץ ולא בסופו, אבל זה
חייב להיות בוועדת חוקה, חוק ומשפט. הוויכוח במעמד היועץ המשפטי לממשלה,
כאשר יש יועצת משפטית לכנסת ורק קיבלנו בדיון מאוד ארוך את המשמעויות לשמור
על כבוד הכנסת.

היו"ר רוני בר-און:

אתה טועה. הממשלה רוצה בחירות בשמיני. זה המתח בין הממשלה לכנסת.

אבשלום וילן:

במקרה דנן, סיעת מרצ חושבת שהבחירות צריכות להיות מוקדם ככל האפשר. זה טוב
למדינה, כך ראוי. אבל צריך לשמור על כבודה של הכנסת ולהיכנס לוויכוח
בנושאים משפטיים, צריך לזכור שיש הפרדת רשויות והרשות המחוקקת קובעת.

מאיר פרוש:

אם הבנתי נכון, מה שניסית להציע זה שהבחירות יהיו ב-8 במרץ. אני יכול לדבר
ולפנות בשם סיעתי, אגודת ישראל, אבל אני בטוח שתשמע זאת גם מנציגים של ש"ס,
המפד"ל, של האיחוד הלאומי ויכול להיות שהליכוד ואחריות לאומית. אני רוצה
לומר כך: - -

היו"ר רוני בר-און:

חילול שבת בספירה.

מאיר פרוש:

- - אני לא זוכר שפירסמו תוצאות בחירות לפני יום חמישי ב-8:00 בערב. זאת
אומרת, שאם הבחירות יהיו ביום רביעי אנחנו נכנסים לחילולי שבת.

היו"ר רוני בר-און:

לא, זה כבר היה והשבת נשמרה. חבר הכנסת קורפו ישן עם הקלפיות כל השבת.

אבשלום וילן:

אז יום שני ה-6 במרץ יפתור את הבעיה.

אפרים סנה:

אז זה הכנות 48 שעות קודם.

מאיר פרוש:

אף אחד לא יכול להיות בטוח שאם יהיו ביום רביעי בחירות, לא יהיה חילול שבת.
גם במקרה הזה, בואו לא נשנה סדרי בראשית. ימי שלישי זה ימי בחירות ויש סיבה
לכך שהבחירות ביום שלישי מאז קום המדינה.

היו"ר רוני בר-און:

היו בחירות פעמיים ביום רביעי.

זבולון אורלב:

זה לא הדיון פה.

רשף חן:

אדוני היושב ראש, הדיון כאן לא צריך לגלוש לדיון שצריך להתקיים בוועדת
הכנסת או בוועדת החוקה. לכן, אני לא רואה טעם שנתחיל לעסוק בשאלה אם זה
צריך להיות ב-8 או 28 או בכל תאריך אחר. נדמה לי, שהכנסת צריכה לשמור על
המסורת שלה, צריכה לשמור על העיקרון שהנושא הזה נדון בוועדת חוקה. כולנו
סומכים ללא כל הרהור או היסוס על יו"ר ועדת חוקה שינהל זאת בצורה ראויה
והוגנת. אין לי צל של ספק, שהוא יקיים דיון רציני וענייני ואם מישהו יבקש
להביא חוות דעת, בוודאי של היועץ המשפטי לממשלה, בוודאי ובוודאי של היועצת
המשפטית של הכנסת, שנדמה לי שהיא זאת שמייעצת לנו, אין צל ספק שיביא אותו.
אני בעד להביא לוועדת חוקה.

היו"ר רוני בר-און:

מה אתה אומר לגבי מועד הבחירות?

רשף חן:

אני אומר זאת בוועדת חוקה.

גדעון סער:

אדוני היושב ראש, לא הייתי נכנס לכך אלמלא הנושא הזה עלה. אבל אני חייב
לציין שכל הסוגיות שאתה העלית וכל ההסתייגויות שאתה העלית לעניין המועד הם
לא דבר שניתן ללמוד היום בבוקר ואפילו לא אתמול אחה"צ. התקיים כאן הליך שמי
שהוביל אותו היה ראש הממשלה, בברכת ראש הממשלה, בעקבות פגישתו עם יושב ראש
סיעת העבודה. השתתפו בו כל חברי סיעות הבית. התהליך הזה הסתיים ביום ראשון
ב-10 בלילה בלשכת ראש הממשלה והייתי שותף לו, וכולם הגיעו למסקנה על ה-28
במרץ.

אדוני היושב ראש, כל הדברים האלה, לרבות מתן הרספקט של חוות הדעת של ועדת
הבחירות המרכזית, מדוע כן צריך לקבוע ביום שלישי את הבחירות, התגבשה כאן
הסכמה רחבה של כמעט רוב סיעות הבית. ראינו את זה אתמול בתוצאות ההצבעה, שרק
סיעה אחת נמנעה בהצבעה ולא תמכה, אבל כל שאר הסיעות תמכו בוועדת החוקה.
בואו נעשה דבר שהוא מכבד את הכנסת ונעביר את זה לוועדת החוקה ונקיים שם
דיון ענייני.

היו"ר רוני בר-און:

עוד מישהו רוצה לדבר? מיקי, רושמים לפרוטוקול שתשמע את חוות הדעת של היועץ
המשפטי?

מיכאל איתן:

מה אתה צריך - - אמרתי מה שאמרתי, נרשם בפרוטוקול? הפרוטוקול משקף.

היו"ר רוני בר-און:

תגיד את המשפט, כדי שתנוח דעתי.

מיכאל איתן:

לא אגיד שום משפט, יש קו אדום. אני לא ילד קטן ולא אומר לך שום משפטים. אתה
מחזיק לרגע בכוח ואתה מנצל אותו בצורה לא ראויה.

גדעון סער:

אדוני היושב ראש, נאמרו דברים מפורשים מצד מיקי איתן, כולם הבינו אותם, הם
נרשמו בפרוטוקול.

היו"ר רוני בר-און:

הייתי עסוק ואני באמת לא עושה פה דחיקה לפינה.

גדעון סער:

תשאל את חבר הכנסת סנה, הוא יושב לידך, תשאל אותו מה הוא הבין. תסמוך עליו,
אל תסמוך עלי.

רשף חן:

הוא אמר שימתין לחוות הדעת.

עבד אלמאלכ דהאמשה:

אדוני היושב ראש, כאחד המציעים האזנתי לדיון והוא ברמה הרבה יותר גבוהה ממה
שהתרגלנו במליאה לפעמים. אני מברך על מה שהוצע ומה שהוסכם כאן. אני מציע
שנעביר זאת לוועדת חוקה ואני בטוח ששם זה יהיה בדרך הנכונה.

שאול יהלום:

יש הצעה לוועדת הכנסת?

היו"ר רוני בר-און:

ההצעה המובנית היא שמכוח המסורת ולכאורה התקנון, שזה הולך לוועדת החוקה,
ואני סברתי, כפי שאמרתי, שזה צריך להיות בוועדת הכנסת - -

שאול יהלום:

המנהג, זה לא בתקנון.

היו"ר רוני בר-און:

המנהג הוא לועדת החוקה, אבל אני הסברתי למה לפי דעתי זה לא דיני בחירות ולא
אחזור על זה אלא אם מישהו עומד על כך.

היו"ר רוני בר-און:

מי בעד להעביר לוועדת החוקה, ירים את ידו?

נראה לי רוב מכריע. אין צורך בנגד. יש מישהו שרוצה שהצבעתו תירשם כנגד או
כנמנע? אין כזה. העניין עובר איפוא לוועדת החוקה, ואנחנו מאחלים לה הצלחה.

מיכאל איתן:

אני מבקש שחרור מחובת הנחה.

היו"ר רוני בר-און:

רק אחרי שהחוק יונח נקיים דיון בחובת הנחה.

מיכאל איתן:

אתה רוצה סחבת?

היו"ר רוני בר-און:

אין דבר כזה, מעולם לא היה דיון לפני הנחת חוק. אחרי שיונח, אשחרר.

אני מודה לכולם. הישיבה נעולה.

הישיבה ננעלה בשעה 10:40
