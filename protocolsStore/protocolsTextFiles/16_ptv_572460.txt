הכנסת השש-עשרה נוסח לא מתוקן

מושב שני

פרוטוקול מס' 160

מישיבת ועדת הכנסת

יום שלישי, י"ד באלול התשס"ד (31 באוגוסט 2004), שעה 10:30

סדר היום: א. קביעת מסגרת הדיון להודעת הממשלה על שינוי בחלוקת התפקידים
בין שרים

2.  אישור תנאי יושב-ראש הכנסת לשעבר

3.  קביעת ועדה לדיון בהצעת חוק למניעת אלימות במשפחה (תיקון – לחצן
    מצוקה), התשס"ג-2003 – הצעת חברת הכנסת זהבה גלאון

4.  בקשת יושב-ראש ועדת העבודה, הרווחה והבריאות להעברת הצעת חוק שוויון
    זכויות לאנשים עם מוגבלויות מוועדת החינוך והתרבות לדיון בוועדת
    העבודה, הרווחה והבריאות

5.  בקשת הממשלה להקדמת הדיון בהצעת חוק יום חינוך ארוך ולימודי העשרה
    (תיקון), התשס"ד-2004 – בכל הקריאות

6.  בקשת הממשלה להקדמת הדיון בהצעת חוק שירות התעסוקה (תיקון מס' 14),
    התשס"ד-2004, בקריאה שנייה ושלישית.

נכחו:

חברי הוועדה: רוני בר-און - היו"ר

רוני בריזון

מיכאל גורלוסבסקי

זהבה גלאון

רשף חן

אחמד טיבי

אהוד יתום

דני יתום

גדעון סער

שלום שמחון

עמרי שרון

מוזמנים: חה"כ אלי אפללו

חה"כ מג'לי והבה

חה"כ משה כחלון

חה"כ מרינה סולודקין

חה"כ ניסן סלומינסקי

חה"כ יורישטרן

עו"ד אנה שניידר - יועמ"ש לכנסת

דוד לב - הכנסת, סגן המזכיר

ירדנה מלר - הכנסת, סגנית המזכיר

גאולה רזיאל - הכנסת, מנהלת לשכת המזכיר

אבי לוי - הכנסת, החשב

ד"ר חגית מאיר - משרד החינוך, מפקחת במינהל הפדגוגי

עו"ד דורית מורג - יועמ"ש למשרד החינוך

יועצת משפטית: ארבל אסטרחן

מנהל/ת הוועדה: אתי בן-יוסף

קצרנית: אסתר מימון

1.  קביעת מסגרת הדיון להודעת הממשלה על שינוי בחלוקת התפקידים בין שרים

היו"ר רוני בר-און:

בוקר טוב. אני פותח את ישיבת ועדת הכנסת, ישיבה מס' 160, ישיבה מיוחדת
שזימנו. אני מודה לכל אלה שהתייצבו לישיבה. מכיוון שאין פה קוורום לדיון
בבקשת הממשלה להקדמת הדיון בהצעת חוק יום חינוך ארוך ולימודי העשרה, אנחנו
עוברים לנושא הבא. הנושא הבא הוא: קביעת מסגרת הדיון להודעת הממשלה על
שינוי בחלוקת התפקידים בין שרים. אני חושב שמסגרת הדיון, כשמדובר בדיון
פגרה, זה דיון סיעתי.

סגן מזכיר הכנסת דוד לב:

מוצע שיהיו הודעות סיעות של שלוש דקות.

היו"ר רוני בר-און:

הציע יושב-ראש הכנסת הודעות סיעות של שלוש דקות. מי בעד? מי נגד? מי נמנע?
תודה רבה.

הצבעה

בעד – 1

נגד – אין

נמנעים – אין

אושרה מסגרת הדיון.

היו"ר רוני בר-און:

אני קובע שזאת תהיה מסגרת הדיון.

2.  
    אישור תנאי יושב-ראש הכנסת לשעבר

היו"ר רוני בר-און:

יושב-ראש הכנסת המכהן פנה אל ועדת גרונאו, הוא ביקש להסדיר את עניין תנאי
יושב-ראש הכנסת לשעבר, מר אברהם בורג, חבר הכנסת בדימוס. הוא הציע הצעה
לוועדת גרונאו, תוך שהוא מעלה את הנושא שעניינו של חבר הכנסת בורג הוא
עניין ספציפי, שאין לו פתרון, שכן בעבר יושבי-ראש הכנסת היו זכאים, בהתאם
לסעיף 8 להחלטת הגמלאות, לתנאי פנסיה, הוצאות נסיעה ושירותי מזכירות, כמו
ראש ממשלה, ובלבד שצברו 70% פנסיה.

בשנת 2001 שונתה החלטת הגמלאות. סעיף 8 בוטל, ובמקומו נקבעו הוראות חדשות
בסעיפים 6ב עד 6ד. לעניין הקצבה והוצאות הנסיעה אין בהחלטה שינויים
מהותיים. לגבי הוראות אלה נקבע בסעיף 3 כי הן יחולו על מי שנתמנה ליושב-ראש
הכנסת אחרי פרסום ההחלטה, דהיינו, יחולו על יושבי-ראש כנסת החל מיושב-ראש
הכנסת ריבלין ואלה שיבואו אחריו, ואין הן חלות לכן על היושב-ראש בדימוס מר
אברהם בורג.

הקושי בעניינו של חבר הכנסת בורג נובע בשל העובדה שכהונתו בכנסת נפסקה
למספר שנים, ולכן הוא איננו זכאי ל-70% פנסיה, ולכן צריך היה לקבוע את
התנאים שבו יוקצו לו עניינים שנוגעים לעזרה באמצעות שירותי מזכירות.

הבקשה שהפנה יושב-ראש הכנסת לוועדה הציבורית לא נענתה, והוועדה הציבורית
קבעה שהיא איננה רואה מקום לשינוי המצב הקיים, אבל מכיוון שקצבתו של חבר
הכנסת לשעבר בורג אינה מגיעה ל-70%, הרי שהוא זכאי לפי סעיף 8 להחלטת
הגמלאים. צריך לומר: החלטת גמלאים לנושאי משרה, להבדיל מהחלטת הגמלאים
שעליה אנחנו מדברים, שזאת החלטת גמלאות לנושאי משרה ברשויות השלטון (שרים
ושאיריהם), התשמ"א-1981, אומרת שהקצבה שבה הוא זכאי לשירותי מזכירות היא
סכום שנתי קבוע של 9,700 שקלים, ואת זה ממליצה ועדת גרונאו לאשר.

אני מבקש מוועדת הכנסת לאשר את המלצת ועדת גרונאו, תוך שאנחנו שמים לב
להמלצה נוספת שלה, שהיא מבקשת להוון את הסכום הזה באמצעות חשב הכנסת, שיודע
לעשות את פעולת ההיוון הזאת, תוך שימת הדגש ששירותי המזכירות לחבר כנסת
צעיר לשעבר כמו חבר הכנסת בורג, שמשתרעים לכל ימי חייו, הם פחות קריטיים
בשנים האחרות או שכבר לא יצטרך לשירותי המזכירות, כי ירחק מן השירות
הציבורי או שיחזור לשירות הציבורי, והוא יצטרך אותם במסה הקריטית בשנים
הראשונות שלאחר פרישתו.

אני מבקש שנאמץ את החלטת ועדת גרונאו גם לגבי עצם גובה הקצבה השנתית שממילא
קבועה בחוק הגמלאות וגם לגבי האפשרות לחשבות הכנסת להוון את זה.

זאת תהיה ההחלטה: מי שנתמנה ליושב-ראש הכנסת לפני יום י"ג כסלו התשס"ב, 28
בנובמבר 2001, וזכאי לקצבה בשיעור נמוך מ-70% מהמשכורת הקובעת, רשאי לבקש,
בתוך שלוש שנים מיום סיום כהונתו כיושב-ראש הכנסת, כי הסכום שלו הוא זכאי
לפי סעיף 8 לכיסוי הוצאות עבור שירותי מזכירות, והפטור ממס עבור טובת הנאה
זאת, יהוון וישולם למטרה האמורה במשך תקופה קצובה בשיעורים הקבועים לפי
הבקשה. מי בעד האישור, כפי שהצעתי, ברוח ועדת גרונאו, לפי בקשת יושב-ראש
הכנסת? מי נגד? מי נמנע? תודה רבה.

הצבעה

בעד – 9

נגד – 1

נמנעים – אין

אושרו תנאי ישוב-ראש הכנסת לשעבר.

היו"ר רוני בר-און:

אני קובע אפוא שברוב של תשעה נגד אחד העניין הזה סודר. אנחנו מודים לכם.

3.  
    קביעת ועדה לדיון בהצעת חוק למניעת אלימות במשפחה (תיקון – לחצן
    מצוקה), התשס"ג-2003 – הצעת חברת הכנסת גלאון

היו"ר רוני בר-און:

אני מבקש לקבוע ועדה לדיון בהצעת חוק למניעת אלימות במשפחה (תיקון – לחצן
מצוקה), התשס"ג-2003 – הצעת חברת הכנסת גלאון. בקליפת אגוז, ההיסטוריה:
חברת הכנסת גלאון הציעה את החוק לפני מספר חודשים, ובעקבות הסכמתה למנוע
התקדמות הדיון בהצעת החוק עד שיתואם על דעת הממשלה, הקפאנו את הצעת החוק
הזאת במגרות ועדת הכנסת. אם הממשלה היתה באה ואומרת שהיא מתקדמת בחקיקה,
היינו מפשירים את הצעת החוק לוועדה הרלוונטית. בין לבין הוגשו שתי הצעות
חוק פרטיות דומות של חבר הכנסת רשף חן וחבר הכנסת בריזון, וחברת הכנסת זהבה
גלאון גילתה שהצעות החוק האלה מקודמות בוועדת החוקה, חוק ומשפט, והן כבר
קבועות לדיון, כנראה באוקטובר.

אין שום אפשרות או הצדקה למנוע את הצעת החוק של חברת הכנסת זהבה גלאון
מלעבור לוועדת החוקה, מה עוד שהיא הוגשה לפחות שלושה חודשים קודם לאותן
הצעות חוק שכבר מתקדמות בצנרת.

אני מציע אפוא להעביר את הצעת החוק למניעת אלימות במשפחה (תיקון – לחצן
מצוקה), התשס"ג-2003, של חברת הכנסת זהבה גלאון, להמשך טיפול בוועדת החוקה,
חוק ומשפט. מי שבעד, ירים את ידו. נא להוריד. מי נגד? מי נמנע?

הצבעה

בעד – פה אחד

נגד – אין

נמנעים – אין

הצעת החוק עברה לוועדת החוקה.

היו"ר רוני בר-און:

אני קובע אפוא שהצעת החוק עברה פה אחד לוועדת החוקה, אנחנו מאחלים לך הצלחה
בהמשך הדרך.

4.  
    בקשת יושב-ראש ועדת העבודה,הרווחה והבריאות להעברת הצעת חוק שוויון
    זכויות לאנשים עם מוגבלויות מוועדת החינוך והתרבות לדיון בוועדת
    העבודה, הרווחה והבריאות.

היו"ר רוני בר-און:

הצעת חוק של חברת הכנסת אורית נוקד, שעניינה שוויון זכויות לאנשים עם
מוגבלויות (פטור מתשלום למופעי תרבות), הועברה משום מה לוועדת החינוך, אני
לא מבין למה. כל החוקים שעניינם אנשים עם מוגבלויות נדונים בוועדת העבודה,
הרווחה והבריאות, ואני מציע להיעתר לבקשתו של חבר הכנסת יהלום, להעביר את
הצעת החוק לוועדה שבטיפולו. מי בעד, ירים את ידו. נא להוריד. מי נגד? מי
נמנע? תודה.

הצבעה

בעד – רוב

נגד – מיעוט

נמנעים – אין

הצעת החוק עברה לוועדת העבודה, הרווחה והבריאות.

היו"ר רוני בר-און:

אני קובע אפוא שהצעת החוק עברה לוועדה העבודה, הרווחה והבריאות.

5.  
    בקשת הממשלה להקדמת הדיון בהצעת חוק יום חינוך ארוך ולימודי העשרה
    (תיקון), התשס"ד-2004 – בכל הקריאות

היו"ר רוני בר-און:

אנחנו עוברים לדיון בבקשות לפטורים מחובת הנחה. הבקשה הראשונה היא בקשת
הממשלה להקדמת הדיון בהצעת חוק יום חינוך ארוך ולימוד העשרה (תיקון),
התשס"ד-2004 – בכל שלוש הקריאות. נקבל החלטה לגבי שלוש הקריאות.

פנה אלי ממלא מקום מזכיר הממשלה במכתב: בכנס המיוחד של הכנסת ביום ג', 31
באוגוסט 2004, בשעה 11:00, אבקש להעלות לקריאה ראשונה את הצעת חוק יום
חינוך ארוך ולימודי העשרה (תיקון), התשס"ד-2004.

על_פי סעיף 113(ג) בתקנון הכנסת מבקשת הממשלה כי ועדת הכנסת תחליט על הקדמת
הדיון בהצעת החוק הנ"ל.

החוברת הכחולה בה מתפרסמות הצעות החוק תישלח אליכם בנפרד.

מעבר לכך קיבלתי את פנייתו של ישראל מימון, מזכיר הממשלה: בהמשך למכתב הנ"ל
אני מתכבד להודיע כי הממשלה מבקשת כי בכנס המיוחד של הכנסת, תחליט ועדת
הכנסת לפי סעיף 125, כי קריאה שנייה ושלישית בהצעת חוק יום חינוך ארוך
ולימודי העשרה (תיקון), התשס"ד-2004, תיערך ביום ההנחה.

לפיכך, בקשת הממשלה היא כי שלוש הקריאות בהצעת החוק תיערכנה בו ביום.

היו"ר רוני בר-און:

ד"ר חגית מאיר, מפקחת במינהל הפדגוגי, ועורכת-דין דורית מורג, תודה רבה לכן
על השתתפותכם.

זהבה גלאון:

מה החיפזון? למה חקיקה חפוזה כל כך? מה קרה?

היו"ר רוני בר-און:

אני אתן למתנגד אחד ולתומך אחד לדבר. בבקשה, חברת הכנסת גלאון.

זהבה גלאון:

אדוני היושב-ראש, אני לא מבינה מה הצורך בחקיקה חפוזה?

היו"ר רוני בר-און:

יכול להיות שבמהלך הדיון של הכנת החוק, בין הקריאה הראשונה לקריאה השנייה
והשלישית, אפשר יהיה לברר את זה.

זהבה גלאון:

רוצים לעשות הכול ביום אחד.

היו"ר רוני בר-און:

יהיה דיון בוועדה. נעביר בקריאה ראשונה, נרד לוועדה.

זהבה גלאון:

זה רציני, דיון אחד בנושא כזה ביום אחד? האופוזיציה כינסה את המליאה. רצתה
הממשלה לקדם נושא כל כך חשוב, צריך להתייחס לזה כמו שצריך.

היו"ר רוני בר-און:

על זה האופוזיציה צריכה לחשוב קודם.

זהבה גלאון:

זו חוצפה, ומדובר בחקיקה חפוזה בנושא שהוא נושא כל כך בעייתי ומורכב.

היו"ר רוני בר-און:

תודה. מי רוצה לתמוך בהצעת הממשלה מבין חברי הכנסת? הנושא חשוב, חפוז,
וצריכות להתנהל בו הקריאות היום, משום שמחר נפתחת שנת הלימודים. אני מרשה
לעצמי, כיושב-ראש הוועדה להעיר, ואני מבקש מאנשי משרד החינוך לחשוב על הדבר
הזה. זה נשמע לי קצת מופרך, שב-24 באוגוסט מודיעים לי שב-31 באוגוסט יבקשו
פטור מחובת הנחה, כשאפשר היה למנוע את הדיון הזה אם החוק הזה היה מונח על
שולחן הכנסת ב-29 באוגוסט. תרשמו את זה לפניכם.

מי בעד מתן פטור מחובת הנחה בשלוש הקריאות, ירים את ידו. נא למנות. מי נגד?
נא למנות. מי נמנע? תודה.

הצבעה

בעד – 10

נגד – 4

נמנעים – אין

אושר פטור מחובת הנחה בשלוש הקריאות.

היו"ר רוני בר-און:

ברוב של עשרה נגד ארבעה ניתן פטור בכל שלוש הקריאות להצעת החוק הזאת.

6.  
    בקשת הממשלה להקדמת הדיון בהצעת חוק שירות התעסוקה (תיקון מס' 14),
    התשס"ד-2004, בקריאה שנייה ושלישית.

היו"ר רוני בר-און:

בהתאם לסעיף 125 לתקנון הכנסת מבקש ישראל מימון, מזכיר הממשלה, כי בכנס
המיוחד של הכנסת, ביום 31 באוגוסט 2004, תובא לקריאה שנייה ושלישית הצעת
חוק שירות התעסוקה (תיקון מס' 14), התשס"ד-2004, וכי ועדת הכנסת תחליט
להתיר את הקריאה ביום הנחת הצעת החוק. הבקשה היא על דעת ועדת העבודה של
הכנסת.

דני יתום:

אני חושב שאין צורך בכך, ההצעה איננה דחופה עד כדי כך.

היו"ר רוני בר-און:

צריך להעביר את הצעת החוק היום כי היא חשובה לעבודת הממשלה. מי בעד הצעת
החוק, ירים את ידו. מי נגד? מי נמנע? תודה.

הצבעה

בעד – 11

נגד – 4

נמנעים – אין

אושר פטור מחובת הנחה.

היו"ר רוני בר-און:

אני קובע שניתן פטור מחובת הנחה. הישיבה נעולה. אני מודה לכם על השתתפותכם.

הישיבה ננעלה בשעה 10:45
