הכנסת העשרים

מושב רביעי

פרוטוקול מס' 360

מישיבת ועדת הכנסת

יום שני, ה' בתמוז התשע"ח (18 ביוני 2018), שעה 10:15

סדר היום:

1. בקשת יו"ר ועדת העבודה, הרווחה והבריאות להעברת הצעת חוק נכי רדיפות
הנאצים (תיקון מס' 20) (תיקון מס' 2) (הארכת מועד להגשת בקשה להחזרת עודף
שכר טרחה), התשע"ח-2018, כ/783, מוועדת החוקה חוק ומשפט לדיון בוועדת
העבודה, הרווחה והבריאות.

2. בקשת חה"כ דוד ביטן להקדמת הדיון בהצעת חוק הרשויות המקומיות (בחירות -
תשלום לחברי ועדת הקלפי), פ/5476/20, לפני הקריאה הטרומית.

3. בקשת חברת הכנסת רחל עזריה, יו"ר הוועדה המיוחדת לתכנון ובנייה, להעברת
הצעת חוק לתיקון פקודת העיריות (הוראת שעה), התשע"ח-2018 - מ/1227 - מוועדת
הפנים והגנת הסביבה לדיון בוועדה המיוחדת בראשותה.

4. קביעת ועדות לדיון בהצעות חוק:

א. הצעת חוק ההגבלים העסקיים (תיקון מס' 20) (חיזוק האכיפה והקלת נטל
האסדרה), התשע"ח-2018, מ/1221;

ב. הצעת חוק לתיקון פקודת מיסי העירייה ומיסי הממשלה (פטורין) (סמכות הרשות
המקומית לפטור מארנונה למוסד מתנדב לשירות הציבור), התשע"ח-2018,
פ/5248/20.

5. בקשת הממשלה להקדמת הדיון בהצעת חוק יסוד: הממשלה (תיקון מס' 7) לפני
קריאה ראשונה.

נכחו:

חברי הוועדה:

מכלוף מיקי זוהר – היו"ר

אמיר אוחנה

ישראל אייכלר

רוברט אילטוב

דוד ביטן

יואב בן צור

יואל חסון

אחמד טיבי

שולי מועלם-רפאלי

איילת נחמיאס ורבין

פנינה תמנו

חברי הכנסת:

אלי אלאלוף

דב חנין

ניסן סלומינסקי

עודד פורר

נורית קורן

אלעזר שטרן

מוזמנים:

נכחו:

  ------------------------------------------------------------------------
  גיל ברינגר         –     נציג ועדת שרים לחקיקה
  ------------------ ----- -----------------------------------------------
  בר לוי             –     עוזרת היועמ"ש, המשרד לביטחון פנים

  לינור דויטש        –     נציגת ארגון לובי 99

  ירון שטרן                

  יצחק מימון               

  תמר ולדמן                

  אמיר שניידרמן            

  יצחק מלכה                

  שרון פרידמן              
  ------------------------------------------------------------------------

ייעוץ משפטי:

דן מרזוק

מנהלת הוועדה:

אתי בן יוסף

רישום פרלמנטרי:

חנה כהן

בקשת יו"ר ועדת העבודה, הרווחה והבריאות להעברת הצעת חוק נכי רדיפות הנאצים
(תיקון מס' 20) (תיקון מס' 2) (הארכת מועד להגשת בקשה להחזרת עודף שכר
טרחה), התשע"ח-2018, כ/783, מוועדת החוקה חוק ומשפט לדיון בוועדת העבודה,
הרווחה והבריאות

היו"ר מכלוף מיקי זוהר:

שלום לכולם, אני פותח את הישיבה. סדר-היום שלנו מתחיל בבקשת יושב-ראש ועדת
העבודה, הרווחה והבריאות להעברת הצעת חוק נכי רדיפות הנאצים (תיקון מס' 20)
(הארכת מועד להגשת בקשה להחזרת עודף שכר טרחה), מוועדת החוקה לוועדת העבודה
והרווחה. אדוני יושב-ראש ועדת העבודה והרווחה, נא פרט, הסבר ונמק.

אלי אלאלוף (כולנו):

עד עכשיו כל התיקונים שנעשו, כולל חוק שעבר בזמן האחרון על נכי רדיפות
הנאצים בצפון אפריקה ועיראק, עברו בוועדה ואושרו בוועדה. לצערי, אני לא
מבין איך ההצעה הזאת – כנראה מחוסר שליטה שלי – עברה לוועדת החוקה, חוק
ומשפט, ואין שום הצדקה שזה יישאר שם, גם אם זה עבר בקריאה ראשונה.

היו"ר מכלוף מיקי זוהר:

האם אדוני מודע לזה שהחוק כמעט הסתיים, על כל מלאכתו, וכל מה שנותר בו הוא
הצבעה לקריאה שנייה ושלישית?

אלי אלאלוף (כולנו):

לדעתי הוא לא הסתיים.

היו"ר מכלוף מיקי זוהר:

אדוני יושב-ראש ועדת חוקה, מה יש לך לומר?

ניסן סלומינסקי (הבית היהודי):

קודם כול, מדובר כאן על שכר עורכי הדין. שכר עורכי הדין הוא תמיד בוועדת
חוקה.

אלי אלאלוף (כולנו):

זה היה בתיאום עם לשכת השרה, איתה באופן אישי, והעברנו את כל הנושא אלינו.

ניסן סלומינסקי (הבית היהודי):

זה נידון אצלנו בקריאה ראשונה, עבר במתכוון, ולמעשה מה שנשאר זה הצבעה לאשר
את זה לקריאה שנייה ושלישית. אני ממש לא מבין, זה היה אצלנו בקריאה ראשונה.

דוד ביטן (הליכוד):

מה המצב של הטיפול בזה?

ניסן סלומינסקי (הבית היהודי):

גמרנו את ההכנה לקריאה ראשונה, זה אושר במליאה ועבר חזרה אליי. בשבוע הבא
אני מתכוון לאשר את זה תוך חמש דקות לקריאה שנייה ושלישית.

היו"ר מכלוף מיקי זוהר:

תודה. עו"ד דן מרזוק, בבקשה. קודם כול, ברוך הבא ובהצלחה בתפקידך כיועץ
המשפטי של ועדת הכנסת, לאחר שארבל אסטרחן עוזבת לארצות הברית לשנה. אנחנו
מאחלים לך הרבה בהצלחה. אני אשמח לשמוע את עמדתך בסוגיה הזאת.

דן מרזוק:

העמדה שלנו היא שההצעה צריכה לעבור לוועדת חוקה.

דוד ביטן (הליכוד):

למרות שזה עבר בקריאה ראשונה.

היו"ר מכלוף מיקי זוהר:

הכוונה שזה יישאר בחוקה.

דן מרזוק:

להשאיר בוועדת חוקה. אני רק אומר שזו פעם שנייה שההצעה הזאת נמצאת בוועדת
הכנסת בעניין הזה של בקשת יושב-ראש ועדת העבודה והרווחה. אחרי הקריאה
הטרומית כבר הוגשה בקשה כזאת במליאה והוחלט להעביר את ההצעה לוועדת חוקה.
בכל מקרה, מדובר בדבר שהוא יחסית חריג בכנסת, הוא לא שכיח, לקחת הצעת חוק
שכבר טופלה בוועדה מסוימת ולהעביר אותה אחרי הקריאה הראשונה לוועדה אחרת.
גם המטריה היא מטריה שוועדת חוקה כבר עסקה בה במסגרת תיקון 20. מדובר בסך
הכול בקביעת מועדים, המועדים נקבעו בתיקון 20, ותוקנו פעם אחת בתיקון 21 גם
בוועדת חוקה. פה מדובר בתיקון נוסף של המועדים ולכן אין סיבה ואין הצדקה
להעביר את זה לוועדה אחרת.

אלי אלאלוף (כולנו):

אז אני מבקש שזה לא ישמש תקדים.

דוד ביטן (הליכוד):

אין בעיה.

היו"ר מכלוף מיקי זוהר:

מאה אחוז.

אלי אלאלוף (כולנו):

אנחנו העברנו את הטיפול בשכר הטרחה של עורכי דין ושל ארגונים שעסקו בגזל של
מקבלי קצבאות של הביטוח הלאומי. זה היה בטיפול אצלנו, בתיאום מלא עם שרת
המשפטים. זה היה אצלנו וזה עבר אצלנו. אין שום סיבה שבסיבוב הזה זה יעבור
לוועדת החוקה, חוק ומשפט. לדעתי יש לה מספיק תיקים לטיפול. אני רק רוצה
שהיועצים המשפטיים ינסחו את זה כך שהתקדים של היום לא יהווה תקדים לעתיד.

יואל חסון (המחנה הציוני):

אני חושב שחבר הכנסת אלאלוף צודק. מלכתחילה היתה פה תקלה שזה לא עבר מהרגע
הראשון אליו, אבל מהרגע שהתחיל התהליך בוועדת חוק, זה צריך להמשיך שם. צריך
לוודא, כמו שהוא אמר, שזה לא יהווה תקדים ושהדברים להבא יהיו יותר מסודרים.
כרגע עדיף להשאיר את זה בוועדת חוקה.

היו"ר מכלוף מיקי זוהר:

חבר הכנסת אלעזר שטרן, בבקשה.

אלעזר שטרן (יש עתיד):

אני מודה שגם אני הופתעתי שזה בוועדת חוקה. אני חבר בוועדת חוקה ולא חבר
בוועדת העבודה והרווחה, ונוח לי שנושאים באים לוועדת חוקה. צריך לומר את
האמת, גם בוועדת חוקה, היושב-ראש המסור של ועדת חוקה לא ניהל את הדיון הזה.
הוא לא ניהל את הדיון הזה, והוא לא מוותר על ניהול של דיונים חשובים. אני
לא יודע מה השיקולים, אם ועדת החוקה זה סניף של משרד המשפטים, אם זה סניף
של לשכת עורכי הדין. אני לא יודע למה, אני חושב שזה עניין של ניצולי שואה,
זה עניין של רווחתם של ניצולי שואה, וההיגיון הפשוט אומר שזה צריך להיות שם
וזה גם ייגמר הכי מהר.

היו"ר מכלוף מיקי זוהר:

אדוני, אתה מושך את בקשתך או שנצביע עליה?

אלי אלאלוף (כולנו):

כן, מושך, אבל שזה לא יהווה תקדים.

היו"ר מכלוף מיקי זוהר:

מושך את בקשתו ושזה לא יהווה תקדים? בסדר.

נאמר לפרוטוקול, להבא אנחנו נבקש שזה לא יהווה תקדים ונעקוב אחרי העניין
הזה. יושב-ראש הוועדה מושך את בקשתו ולכן הסעיף מוסר מסדר-היום.

בקשת חה"כ דוד ביטן להקדמת הדיון בהצעת חוק הרשויות המקומיות (בחירות -
תשלום לחברי ועדת הקלפי), פ/5476/20, לפני הקריאה הטרומית

היו"ר מכלוף מיקי זוהר:

הסעיף הבא בסדר-היום: בקשת חבר הכנסת דוד ביטן להקדמת הדיון בהצעת חוק
הרשויות המקומיות (בחירות – תשלום לחברי ועדת קלפי), התשע"ח-2018,
פ/5478/20, לפי הקריאה הטרומית. חבר הכנסת ביטן, בבקשה.

דוד ביטן (הליכוד):

הצעת החוק הזאת מבוססת על חוות דעת של שופטת בית המשפט העליון פרוקצ'ה
שאמרה שחייבים להשוות בין המימון של הקלפיות בבחירות לכנסת לקלפיות בבחירות
לעיריות. מה שקורה בעיריות זה שהמפלגות לא שמות נציגים ואז מי שבודק את
האנשים וסופר את הקולות הוא בדרך כלל נציג של ועדת הבחירות. אף אחד לא שם
נציגים וזה פוגע בטוהר הבחירות. גם היא אומרת את זה.

האוצר נגד זה בגלל ההוצאה התקציבית, אבל אין מה לעשות. מדובר ב-50 מיליון
שקלים.

יואל חסון (המחנה הציוני):

כל חמש שנים.

דוד ביטן (הליכוד):

כן. אין מה לעשות, דמוקרטיה עולה כסף. עשו תרגיל בוועדת השרים ודחו את זה
בשבוע, כי הם יודעים שאם לא מסיימים את זה במושב הזה, לא עשינו כלום.
מכיוון שהגשתי את הצעת החוק לא מזמן, אין לי 45 ימים, אני מבקש מהוועדה
לאשר לי להגיש את זה ביום רביעי הזה לקריאה טרומית. מה שקורה, ועדת שרים
הפכה להיות סניף של משרד האוצר. זה מה שקורה עם ועדת שרים. תכלס, הם לא
דואגים לציבור הרחב.

איילת נחמיאס ורבין (המחנה הציוני):

נדמה לי שאתה מהממשלה, לא?

דוד ביטן (הליכוד):

נכון, אני מהממשלה.

איילת נחמיאס ורבין (המחנה הציוני):

אתם מתלוננים לפעמים כאילו - - -

דוד ביטן (הליכוד):

מה יש, גם לי יש זכות להתלונן.

היו"ר מכלוף מיקי זוהר:

חבר הכנסת יואל חסון.

יואל חסון (המחנה הציוני):

צריך לומר שאנחנו עדיין לא דנים פה על מהות החוק. לכן אני חושב שצריך
להיענות לבקשת הפטור בלי קשר אם אני בעד או נגד הצעת החוק. הוא רק הונח,
אנחנו עוד לא מכירים אותו, אבל בקשר לפטור צריך להיענות לבקשה.

דוד ביטן (הליכוד):

אני מפנה אותך למה שאמרה שופטת בית המשפט העליון. שר הפנים דחה את הבקשה
שלה בגלל תקציב. אבל לכנסת מצאו כסף, זו הבעיה. לכנסת יש תמיד כסף.

יואל חסון (המחנה הציוני):

לכן בקשת הפטור צריכה להינתן, כדי שהדבר יעלה לסדר-היום של הכנסת.

צריך גם לומר משהו על מה שקורה היום בבחירות לרשויות המקומיות. היום,
בבחירות לרשויות המקומיות , כאשר התשלום לנציגי הקלפי ממומן על ידי הסיעות
המקומיות עצמן - - -

דוד ביטן (הליכוד):

הן לא שמות.

יואל חסון (המחנה הציוני):

א', הן לא שמות. ב', יש חוסר; יש עיוותים בספירה; יש גם מצב של עיוות
דמוקרטי, שסיעות שיש להן יותר כסף וכן שמות, הן מקבלות יתרון על אלה שלא
שמות. לכן בבחירות הכלליות לא סתם המדינה מבקשת לשים נציגים וממנת את
הנציגים בקלפי, מכיוון שהיא יודעת שבדרך הזאת היא מבטיחה הרכב מלא, היא
מבטיחה איזון, היא מבטיחה ספירה מבוקרת. כאשר אתה לא עושה את זה
במוניציפלי, אתה כאילו אומר שהמוניציפלי זה החצר האחורית, לא מעניין אותי
מה קורה.

דוד ביטן (הליכוד):

נכון. כל הכבוד, לא הייתי מסביר את זה יותר טוב ממך.

אחמד טיבי (הרשימה המשותפת):

ההסבר של יואל יותר טוב מההסבר של ביטן.

דוד ביטן (הליכוד):

נכון, אני מודה.

יואל חסון (המחנה הציוני):

אני אומר שוב, אני בעד פטור, אני עדיין רוצה להבין ולהכיר את החוק.

פנינה תמנו (יש עתיד):

בוקר טוב, אדוני היושב-ראש. כבר היום הבחירות המוניציפליות עולות לנו קרוב
ל-400 מיליון שקלים - - -

יואל חסון (המחנה הציוני):

אז נוותר עליהן.

פנינה תמנו (יש עתיד):

לא הפרעתי לך, יואל. יש 6.6 מיליון בעלי זכות בחירה, כאשר אנחנו זוכרים
שכבר בחוק ההסדרים האחרון זה עלה 142 מיליון שקלים – 56 מיליון שקלים
לכל - - -

דוד ביטן (הליכוד):

לא. זה לא עלה, זה ירד.

פנינה תמנו (יש עתיד):

תוסיף על זה את ה-15% תוספת שיש לנו, ובצדק, על שריון נשים, ונוסיף על זה
גם התמודדות לראשות עיר. תוסיף עכשיו את מה שמבקשים, שזה 56 מיליון שקלים,
שאני לא מזלזלת בהם בזמן שאומרים שמקצצים. סליחה, עם כל הכבוד, רבותיי,
נוסיף על זה שזה הולך להיות יום חופשה, בסוף זה יוצא מהכיס של הציבור. יכול
להיות שיש היגיון בזה שצריך לפתור בקונסטלציה כזאת או אחרת את הסיפור של
השכר, מה גם שעד היום הסתדרו והמפלגות אמורות לממן. לכן אני לא רואה שום
סיבה להכביד על התקציב ולממן עוד 56 מיליון שקלים.

דוד ביטן (הליכוד):

את לא יכולה להתנגד בלי להתמצא בעובדות.

פנינה תמנו (יש עתיד):

ואיך אתה קובע שאני לא מתמצאת?

דוד ביטן (הליכוד):

כי את לא מתמצאת בעובדות.

פנינה תמנו (יש עתיד):

תתפלא, אני חושבת שהבאתי לך מספיק נתונים. אני לא בשיעורי בית אצלך ולא
במבחן. אתה תענה לי ואתה תכבד אותי.

דוד ביטן (הליכוד):

אז אני אענה לך.

פנינה תמנו (יש עתיד):

אז תכבד אותי.

דוד ביטן (הליכוד):

גם את לא מכבדת אותנו. את לא מתמצאת כי - - -

פנינה תמנו (יש עתיד):

אחר כך, כשאומרים לכם "אתה לא יודע כלום", אתם אומרים שזו גזענות.

דוד ביטן (הליכוד):

עוד פעם את מגיעה לגזענות?

פנינה תמנו (יש עתיד):

להזכיר לך, רק לפני שבוע אמסלם אמר את זה.

היו"ר מכלוף מיקי זוהר:

האמת היא שהוא אמר את זה בצדק.

איילת נחמיאס ורבין (המחנה הציוני):

אז תסביר לה למה היא טועה.

דוד ביטן (הליכוד):

את מוכנה לתת לי לדבר? תני לי לדבר, מה הסיפור שלך?

איילת נחמיאס ורבין (המחנה הציוני):

תגיד לה למה היא טועה.

דוד ביטן (הליכוד):

אני אגיד לך למה את טועה. הסכום שהעלינו בפעם האחרונה ל-56 מיליון שקל, היה
צריך להיות 72. לכן בבחירות המוניציפליות חסכנו כסף ונתנו גם לראשות העיר.

פנינה תמנו (יש עתיד):

לא חסכת, העלית. עובדתית העלית. גם אם לא העלית ל-72, העלית מ-42 ל-56.

דוד ביטן (הליכוד):

החוק היה צריך להיות 70 ומשהו.

פנינה תמנו (יש עתיד):

עדיין העלית, לא הורדת.

דוד ביטן (הליכוד):

בחוק ההסדרים נקבע שאנחנו מפחיתים את הסכום, לא מעלים אותו. הסכום היה צריך
להיות 70 ומשהו, אבל בא החוק ואמר להוריד את כל ההצמדות ולכן לא העלינו ולא
עשינו כלום.

פנינה תמנו (יש עתיד):

אתה מבין שיש עלייה במימון ולא ירידה?

דוד ביטן (הליכוד):

יש ירידה במימון, זה היה צריך להיות 76 ובמקום זה יש 56. החוק היום נתן 70
ומשהו, אז למה את אומרת שאנחנו מבזבזים כסף? אנחנו לא מבזבזים כסף.

פנינה תמנו (יש עתיד):

לצערי, כן. לפני שבוע היו לכם קיצוצים - - -

היו"ר מכלוף מיקי זוהר:

חברת הכנסת שולי מועלם, בבקשה.

שולי מועלם-רפאלי (הבית היהודי):

תודה רבה, אדוני. חבר הכנסת ביטן, אני בכלל לא רוצה לגעת במהות החוק. אני
רוצה לגעת בתהליך שמקובל בבית הזה. לא יכולה להיות מציאות שבה – ואתה,
שכיהנת כיושב-ראש הקואליציה, והקפדת בתקופתך על הדבר הזה – חוק שלא עובר
ועדת שרים - -

דוד ביטן (הליכוד):

לא נכון, לא הקפדתי על זה.

שולי מועלם-רפאלי (הבית היהודי):

- - לא עולה למליאה. מאוד הקפדת שחוק שלא עובר ועדת שרים לא עולה למליאה.
ואם הוא עולה למליאה, בניגוד לעמדת ועדת שרים, הקואליציה צריכה להצביע
נגדו. לכן גם פה, בחדר הזה, הקואליציה אמורה להצביע נגד.

יואל חסון (המחנה הציוני):

ממש. אתם בבית היהודי מעלים רק מה שעובר בוועדת שרים לחקיקה, ממש.

שולי מועלם-רפאלי (הבית היהודי):

חד-משמעית. חבר הכנסת חסון, אתה יכול לא לאהוב את החוקים שלנו – בידוע,
האג'נדה שלך התהפכה ב-180 מעלות עם השנים, לצערי, ואיבדת את הבית הפוליטי
שלך – אבל הבית היהודי מעלים להצבעה במליאה רק חוקים שעברו ועדת שרים.

דוד ביטן (הליכוד):

לא נכון. אני מזכיר לך, יש לך טעות.

שולי מועלם-רפאלי (הבית היהודי):

אנחנו אמורים להתנגד לזה.

היו"ר מכלוף מיקי זוהר:

גיל ברינגר, נציג יושבת-ראש ועדת שרים לענייני חקיקה, בבקשה. גיל ברינגר,
יושבת-ראש ועדת שרים לחקיקה, איילת שקד, שלחה אותך לומר מספר דברים.

גיל ברינגר:

לא שלחה אותי, אבל אני עושה את העבודה שלי.

דוד ביטן (הליכוד):

למה בכנסת מממנים ופה לא מממנים?

שולי מועלם-רפאלי (הבית היהודי):

אמרתי, אני לא מדברת על מהות החוק. אני מדברת על התהליך. יש תהליך מסודר
שמקובל על סיעות הבית.

היו"ר מכלוף מיקי זוהר:

חברים, אתם מפריעים לזכות דיבור. מדברים.

דוד ביטן (הליכוד):

אז בואו לא נעשה בחירות בכלל. שבע פנים אישרתי לך בניגוד לוועדת שרים.

היו"ר מכלוף מיקי זוהר:

לכן אני מאשר לך. אני מאשר רק בגלל שביקשת, לא בגלל שאני חושב שזה נכון.
לפרוטוקול, אני עושה את זה רק בגלל שביטן ביקש.

גיל ברינגר:

גם אני לא רוצה להתייחס לגופו של החוק. יש פה שתי נקודות, בלי להתייחס
לגופה של הצעה, שהיא הצעה שמעלה גם שאלות של פנים וגם שאלות של אוצר. יש פה
שתי בעיות: אחת, לגבי ההתנהלות של ועדת הכנסת. צריך לומר לפרוטוקול שמה
שאנחנו עושים כרגע ומה שעשינו בשבוע שעבר בהצעה של גפני – נדמה לי כמו
שהעיר חבר הכנסת חסון בשבוע שעבר – זו סטייה ממה שמקובל בוועדה הזאת במשך
שנים, מאז שהשר יריב לוין שימש פה כיו"ר ועדת כנסת והנהיג נוהל חדש שבו
הוועדה לא מצביעה - - -

יואל חסון (המחנה הציוני):

נוהל פסול.

גיל ברינגר:

יכול להיות שהוא פסול, אבל זה הנוהל. אני חושב שסעיף 19 לחוק יסוד: הכנסת
קובע שהכנסת מתנהלת לפי נוהג.

יואל חסון (המחנה הציוני):

אתם לא מנהלים את הכנסת, אתה הממשלה.

גיל ברינגר:

אני מעיר כרגע לפרוטוקול. אני בזכות דיבור.

דוד ביטן (הליכוד):

אתה חוצפן, גיל, אתה יודע? אנחנו לא עובדים אצל ועדת שרים, ולא אצלך ולא
אצל אף אחד.

גיל ברינגר:

אני לא חוצפן, יש לי עדיין זכות דיבור.

שולי מועלם-רפאלי (הבית היהודי):

אף אחד לא עובד אצל אף אחד. כולם עובדים אצל אזרחי מדינת ישראל.

דוד ביטן (הליכוד):

אז מה בדיוק הבעיה? אנחנו חייבים לקבל את זה כתורה מסיני? ועדת שרים זה לא
תורה מסיני.

שולי מועלם-רפאלי (הבית היהודי):

שום דבר זה לא תורה מסיני. יש נוהגים ויש התנהלות.

גיל ברינגר:

שתי הערות: אחת, לגבי ההתנהלות של ועדת הכנסת – אני אומר לפרוטוקול, כמובן
שאתם סוברנים להחליט מה שאתם רוצים להחליט, אבל תכירו שמדובר פה בסטייה
חריפה ממה שהתנהלתם בו במשך שנים. אגב, לדעתי זה גם שונה מהסיכומים שיש לך
מול השרה לגבי האופן שבו נותנים פטור מחובת הנחה. בכל שבוע יש אחד
לקואליציה ואחד לאופוזיציה, וככה התנהלתם במשך שנים.

בשבוע שעבר הצטרף, במקביל לנוהל הזה, גם הנוהל היבש של התקנון, שבמקביל גם
מצביעים פה בוועדה ולא מבקשים את הפטור מוועדת שרים, אלא מצביעים פה על
הפטור. הדבר הזה כמובן מעורר בעיה שנייה – וזה כמובן מעניין רק את
הקואליציה ולא את האופוזיציה. אני חושב שאת הקואליציה זה אמור לעניין -
שדברים שלא עברו בוועדת שרים ואין להם תמיכה של ממשלה, וכל זמן שאין תמיכה
פוזיטיבית של הממשלה, המשמעות לפי התקנון היא שהממשלה מתנגדת - - -

יואל חסון (המחנה הציוני):

- - -

שולי מועלם-רפאלי (הבית היהודי):

אז אל תתערב. תן לפתור את זה בינינו ותפסיק להלך אימים על הקואליציה כאילו
אתה חלק ממנה. אתה לא חלק מהקואליציה ולכן אל תתערב.

יואל חסון (המחנה הציוני):

אנחנו לא רוצים לשמוע - - -

גיל ברינגר:

אתה לא חייב.

היו"ר מכלוף מיקי זוהר:

אבל אני רוצה לשמוע אותו, יואל.

שולי מועלם-רפאלי (הבית היהודי):

יש יושב-ראש לוועדה והוא מחליט.

דוד ביטן (הליכוד):

מה, הוא קובע לנו מה לעשות?

היו"ר מכלוף מיקי זוהר:

אני צריך לתת לו לדבר?

דוד ביטן (הליכוד):

לא, לא בצורה כזאת.

גיל ברינגר:

מה זה "בצורה כזאת"? אני אומר את הדברים - - -

שולי מועלם-רפאלי (הבית היהודי):

הוא מדבר בצורה מכובדת ומותר לא להסכים.

דוד ביטן (הליכוד):

תגידי לי, על מה את מדברת? את מבינה שאין אנשים בקלפיות? את מבינה ששמים
מזכיר ועדת קלפי והוא סופר את הקולות בלי נציג של אף מפלגה? על מה את
מדברת?

שולי מועלם-רפאלי (הבית היהודי):

אמרתי שאני לא מדברת על המהות. אמרתי שאני מדברת על התהליך.

דוד ביטן (הליכוד):

מה זה לא מהות? זו המהות.

שולי מועלם-רפאלי (הבית היהודי):

לא נראה לי לבוא לפה לקבל פטור, למרות שזה לא קיבל תמיכה של ועדת שרים
לענייני חקיקה.

פנינה תמנו (יש עתיד):

אני רוצה לדבר על הכסף – 56 מיליון נוספים על חשבון הבוחר.

אחמד טיבי (הרשימה המשותפת):

מיקי, או שיהיה פה סדר או שתסיק מסקנות אישיות.

היו"ר מכלוף מיקי זוהר:

אני אגיד לך את האמת, זה מסוג המקרים שאני מהרהר בהמשך דרכי.

פנינה תמנו (יש עתיד):

ביטן, בוא אני אגיד לך כמה קיצצו ב- - -

דוד ביטן (הליכוד):

מה זה שייך?

פנינה תמנו (יש עתיד):

זה שייך. מקצצים בשירותים חברתיים - - -

היו"ר מכלוף מיקי זוהר:

אנחנו רוצים להתכנס להצבעה. תמסור לאיילת שאני ממש מצטער, אבל יש מקרים
שאני לא יכול להגיד לא.

שולי מועלם-רפאלי (הבית היהודי):

אני מבקשת התייעצות סיעתית.

היו"ר מכלוף מיקי זוהר:

חבר הכנסת אייכלר, בבקשה.

ישראל אייכלר (יהדות התורה):

אני רוצה להגיד משפט עקרוני מאוד, לא בקשר לחוק הזה. ועדת הכנסת היא
המוסמכת לנהל את דיוני הכנסת. ועדת השרים היא מוסד לא סטטוטורי, זה משהו
קואליציוני, ולצערי הגדול יש בוועדת השרים עדיפות רבה יותר לאנשי הבית
היהודי לעומת הליכוד ולעומת יהדות התורה. זו ועדה פוליטית מאוד, וזה טבעי,
ולכן אסור לוועדת הכנסת לוותר על סמכויותיה להחליט מתי להקדים ומתי לא
להקדים, היא לא קשורה בכלל לוועדת שרים, שזה עניין ממשלתי. הכנסת, ככנסת,
מתנהלת על ידי ועדת הכנסת, ותו לא.

היו"ר מכלוף מיקי זוהר:

טוב, קיבלתי.

שולי מועלם-רפאלי (הבית היהודי):

אדוני, אני מזכירה שביקשתי התייעצות סיעתית. לכן כשתסגור את הדיון תאפשר לי
התייעצות סיעתית.

היו"ר מכלוף מיקי זוהר:

אחמד טיבי, בבקשה.

אחמד טיבי (הרשימה המשותפת):

אני אחד מחברי הכנסת הוותיקים כאן, ואני גם מתכוון להישאר אחד מחברי הכנסת
הוותיקים.

היו"ר מכלוף מיקי זוהר:

נאחל לך. איך אמרת? בכל סיום כנסת הוא עומד מול הכנסת ואומר: שלום,
להתראות. כולכם הולכים, ואני נשאר.

אחמד טיבי (הרשימה המשותפת):

הדיון כאן הוא רק על סעיף אחד: פטור – כן או לא. לא על המהות של החוק. אני
חושב שהחוק הוא ענייני וחיובי, אבל זה אחר כך במליאה. כאשר חבר הכנסת ביטן
מבקש פטור, יש להתייחס אך ורק לבקשה הזאת. הוועדה הסוברנית לדון בבקשות של
חברי כנסת, גם מהקואליציה וגם מהאופוזיציה, זאת הוועדה הזאת, שבמקרה אתה
עומד בראשה.

היו"ר מכלוף מיקי זוהר:

במקרה...

אחמד טיבי (הרשימה המשותפת):

נפל בחלקך לעמוד בראש הוועדה החשובה הזאת.

ישראל אייכלר (יהדות התורה):

אתה לא מאמין שאין מקרה בעולם כלל?

היו"ר מכלוף מיקי זוהר:

אין מקרה בעולם, אתה לא יודע את זה? הכול מושגח מלמעלה.

אחמד טיבי (הרשימה המשותפת):

אך ורק לבקשת הפטור זה יהיה מאוד לא קולגיאלי להתנגד לבקשה שלו.

היו"ר מכלוף מיקי זוהר:

מה, שאני אתנגד לביטן?

אחמד טיבי (הרשימה המשותפת):

אני מדבר על כל החברים כאן. זה מאוד לא קולגיאלי להתנגד לבקשה.

היו"ר מכלוף מיקי זוהר:

טוב, מעניין.

התייעצות סיעתית בת חמש דקות לבית היהודי.

(הישיבה נפסקה בשעה 10:40 ונתחדשה בשעה 10:45.)

היו"ר מכלוף מיקי זוהר:

הנושא יורד מסדר היום.

בקשת חברת הכנסת רחל עזריה, יו"ר הוועדה המיוחדת לתכנון ובנייה, להעברת
הצעת חוק לתיקון פקודת העיריות (הוראת שעה), התשע"ח-2018 - מ/1227 - מוועדת
הפנים והגנת הסביבה לדיון בוועדה המיוחדת בראשותה

היו"ר מכלוף מיקי זוהר:

הסעיף הבא – בקשת חברת הכנסת רחל עזריה, יו"ר הוועדה המיוחדת לתכנון
ובנייה, להעברת הצעת חוק לתיקון פקודת העיריות (הוראת שעה), התשע"ח-2018,
מוועדת הפנים והגנת הסביבה לדיון בוועדה המיוחדת בראשותה. אני חושב שהנושא
החקיקתי הזה צריך להיות בוועדת הפנים, כך אומרים גם היועצים המשפטיים.
מהרגע שהיועצים המשפטיים חושבים שזה שייך לוועדת הפנים, כמובן שאני תומך
בעמדתם. לכן אני מבקש לשמוע אם יש מי שחושב שזה צריך להגיע לוועדת
הרפורמות. אם לא – נצביע לוועדת הפנים.

מי בעד להשאיר את זה בוועדת הפנים?

הצבעה

בעד – הרוב

נגד – אין

נמנעים – אין

הבקשה לא נתקבלה.

היו"ר מכלוף מיקי זוהר:

הבקשה לא נתקבלה.

קביעת ועדות לדיון בהצעות חוק:

1. הצעת חוק ההגבלים העסקיים (תיקון מס' 20) (חיזוק האכיפה והקלת נטל
האסדרה), התשע"ח-2018, מ/1221

2. הצעת חוק לתיקון פקודת מיסי העירייה ומיסי הממשלה (פטורין) (סמכות הרשות
המקומית לפטור מארנונה למוסד מתנדב לשירות הציבור), התשע"ח-2018, פ/5248/20

היו"ר מכלוף מיקי זוהר:

הסעיף הבא: קביעת ועדות לדיון בהצעות חוק: 1. הצעת חוק ההגבלים העסקיים
(תיקון מס' 20) (חיזוק האכיפה והקלת נטל האסדרה), התשע"ח-2018, מ/1221; 2.
הצעת חוק לתיקון פקודת מיסי העירייה ומיסי הממשלה (פטורין) (סמכות הרשות
המקומית לפטור מארנונה למוסד מתנדב לשירות הציבור), התשע"ח-2018,
פ/5248/20.

לגבי סעיף 1, הצעת חוק ההגבלים העסקיים (תיקון מס' 20) – הוצעו מספר ועדות.
אחת ההצעות היתה ועדת הכלכלה, השנייה היתה ועדת הרפורמות. המלצת המחלקה
המשפטית היא להעביר לוועדת הכלכלה.

חברת הכנסת ורבין, בבקשה.

איילת נחמיאס ורבין (המחנה הציוני):

תודה רבה לך, חבר הכנסת זוהר. בואו נאמר את זה בפשטות – בעיניי אין בית אחר
בכנסת הזאת לחוק ההגבלים העסקיים. זה נכון שבכנסת ה-20 עשו כמה מבני לגו
הזויים והעבירו כל מיני נושאים לוועדות שאינן קשורות. אני לא נכנסת כרגע
לפוליטיקה שעומדת מאחורי זה, אם כי לא אהדתי אותה לא כשדובר בחוקים אחרים,
ואני בוודאי לא אוהדת אותה בעניין הזה. אין ספק שוועדת הכלכלה היא הוועדה
היחידה שמתאימה לדון בחוק ההגבלים העסקיים. צריך לומר שלאורך כל השנה היא
מקיימת דיונים בנושאים שונים שקשורים להגבלים עסקיים, שלא כולם חקיקה, ועל
כן אני מאוד מבקשת שהעניין יובא לוועדת כלכלה. תודה.

היו"ר מכלוף מיקי זוהר:

בעיניי הבעיה היא אחרת. אני מבין שמשפטית זה שייך לכלכלה, הבעיה שלי היא
העומס שיש בוועדת הכלכלה. יש שם חקיקה רבה שלא מקודמת בגלל שחבר הכנסת כבל
עסוק בהרבה מאוד חוקים. הוא עובד קשה. אני גם מעריך מאוד את עבודתו, אבל
לדעתי הוא לא יכול לעמוד בנטל.

אמיר אוחנה (הליכוד):

אגב, מה אם כך צריך להגיע לוועדת הרפורמות אם לא גם רפורמות מהסוג הזה של
הגבלים עסקיים?

איילת נחמיאס ורבין (המחנה הציוני):

עם כל הכבוד, זו לא רפורמה. אני רוצה להזכיר לשם מה הוקמה ועדת הרפורמות.
היא היתה מאוד מאוד ספציפית, היום כבר קוראים לה הוועדה המיוחדת ולא ועדת
הרפורמות. בחוץ קוראים לה ועדת הרפורמות.

אני רוצה להגיד לך, חבר הכנסת זוהר, אתה צודק. אני לא טוענת שהמעמסה על
ועדת הכלכלה אינה גדולה. גם כשאני מדברת עם שרים בממשלה הנוכחית, כולם
משבחים את עבודת ועדת הכלכלה.

היו"ר מכלוף מיקי זוהר:

לא אמרתי שלא, כבל עושה עבודה מצוינת שם.

איילת נחמיאס ורבין (המחנה הציוני):

גם על הנמרצות וגם על המחויבות לרפורמות שהממשלה מחשיבה אותן. אגב, עסקתי
לא מעט בהגבלים עסקיים בחיי, ואני אומרת שזו רפורמה מהותית, משמעותית, ואין
מקום להעביר. יש עניין של אכסניה "אקדמית" - - -

אמיר אוחנה (הליכוד):

אז את אומרת שזו כן רפורמה.

איילת נחמיאס ורבין (המחנה הציוני):

לא. זה לא שייך לוועדת הרפורמות, זה שייך לוועדת הכלכלה. זה עניין משמעותי
והוועדה היחידה בבית הזה שמתאימה לדון בהגבלים עסקיים היא ועדת הכלכלה.
צריך את התמונה הרחבה, ועם כל הכבוד, את התמונה הרחבה, בנושאים הכלכליים של
הרגולטור, יש רק לוועדת הכלכלה.

היו"ר מכלוף מיקי זוהר:

חבריי חברי הוועדה, אני מבקש להצביע בעד העברה לוועדת הרפורמות.

איילת נחמיאס ורבין (המחנה הציוני):

זה לא נכון.

ישראל אייכלר (יהדות התורה):

נמק.

היו"ר מכלוף מיקי זוהר:

הנימוק הוא פשוט – בוועדת הכלכלה יש עומס רב, הם לא מצליחים להגיע להרבה
מאוד חוקים. יש שם חוקים שלא מתקדמים מספיק כי יש הרבה עומס, ולכן אולי זה
צריך לעבור לוועדת הרפורמות. חברת הכנסת מועלם, אני חושב שיש לך חוק שתקוע
שם.

ישראל אייכלר (יהדות התורה):

לי יש כמה חוקים.

איילת נחמיאס ורבין (המחנה הציוני):

לא בא אליי חבר כנסת אחד להלין, וגם לא שר בממשלה. אנחנו בדין ודברים עם
משרדי הממשלה, כל הזמן בשוטף, על הדברים שחשובים למשרדי הממשלה.

היו"ר מכלוף מיקי זוהר:

שלום, כבל, שב. חיכיתי לך.

איילת נחמיאס ורבין (המחנה הציוני):

אין שר בממשלה שלא בא בדברים עם חבר הכנסת כבל או איתי, כי יודעים שאנחנו
עובדים יחד - - -

היו"ר מכלוף מיקי זוהר:

העומס, כבל, העומס.

איתן כבל (המחנה הציוני):

כולם עמוסים פה בבית הזה.

היו"ר מכלוף מיקי זוהר:

לא, לא, אתה הכי עמוס.

איתן כבל (המחנה הציוני):

כי משום מה גם הממשלה רוצה לבוא דווקא אליי משום מה.

היו"ר מכלוף מיקי זוהר:

שמעתי שגם את רפורמת החשמל הם רוצים להעביר אליך. אגב, אני לא בטוח שזה
יקרה, אבל הם רוצים.

איתן כבל (המחנה הציוני):

אני לא מציע לאדוני, איך אומרים, לעוף על ההליום של עצמו. אני חבר שלך - -
-

היו"ר מכלוף מיקי זוהר:

רצה הגורל שזה יהיה בסמכותי, מה לעשות. לא אני מתכנן את זה, אתה יודע. זה
ההוא למעלה. אנחנו מעיפים עפיפונים, לא בלונים.

איתן כבל (המחנה הציוני):

יש נהלים בסיסיים. ממונה על ההגבלים, הבית שלהם מאז ומעולם הוא ועדת
הכלכלה. באה איתי בדברים חברת הכנסת רחל עזריה, על העניין הזה באו איתי
בדברים מכולנו, הגעתי איתם להבנות ולהסכמות. עצם העובדה שאני נדרש לבוא
לכאן, היא חוצפה בזכות עצמה.

היו"ר מכלוף מיקי זוהר:

הקרדיט שלי, עם ההליום ביחד.

איתן כבל (המחנה הציוני):

יש לנו מחויבות, גם דיברתי עם הממונה, זו הצעת חוק חשובה. אני אעמוד בה כמו
שאני מתחייב לעמוד בכל הדברים האחרים. אני מבקש מכם להשאיר את זה בוועדת
הכלכלה.

היו"ר מכלוף מיקי זוהר:

אוקיי, אז בשלב זה אני מוריד את זה מסדר היום. אני לא מצביע על זה כרגע,
אני אחשוב על זה.

הצעת חוק לתיקון פקודת מסי העירייה ומסי הממשלה (פטורין) (סמכות הרשות
המקומית לפטור מארנונה למוסד מתנדב לשירות הציבור), התשע"ח-2018,
פ/5248/20, הצעת ח"כ מיכאל מלכיאלי

היו"ר מכלוף מיקי זוהר:

הנושא הבא: הצעת חוק לתיקון פקודת מסי העירייה ומסי הממשלה (פטורין) (סמכות
הרשות המקומית לפטור מארנונה למוסד מתנדב לשירות הציבור). עלו מספר שמות,
כמו ועדת הכספים, ועדת הפנים. המחלקה המשפטית ממליצה על ועדת הכספים. אני
חושב שזה נכון.

מי בעד להעביר את זה לוועדת הכספים? מי נגד? מי נמנע?

הצבעה

בעד ההצעה – הרוב

נגד – אין

נמנעים – אין

ההצעה להעביר את הצעת חוק לתיקון פקודת מסי העירייה ומסי הממשלה (פטורין)
(סמכות הרשות המקומית לפטור מארנונה למוסד מתנדב לשירות הציבור),
התשע"ח-2018, לוועדת הכספים נתקבלה.

היו"ר מכלוף מיקי זוהר:

ההצעה התקבלה.

בקשת הממשלה להקדמת הדיון בהצעת חוק יסוד: הממשלה (תיקון מס' 7) לפני קריאה
ראשונה

היו"ר מכלוף מיקי זוהר:

הסעיף הבא: בקשת הממשלה להקדמת הדיון בהצעת חוק יסוד: הממשלה (תיקון מס'
7), לפני קריאה ראשונה. יש פה נציג ממשלה שרוצה לומר משהו?

גיל ברינגר:

אנחנו מתקנים את התקלה שנפלה פה, מורידים את דרישת הקוורום - - -

איילת נחמיאס ורבין (המחנה הציוני):

"תקלה"...

שולי מועלם-רפאלי (הבית היהודי):

כן, תקלה - - -

איילת נחמיאס ורבין (המחנה הציוני):

שולי, ראיתי איך התקלה הזאת קרתה. זו לא היתה תקלה.

יואב בן צור (ש"ס):

לא יכול להיות שהיתה תקלה. אני לא מקבל את זה. גיל, למה אתה אומר שהיתה
תקלה? לא היתה תקלה.

גיל ברינגר:

לא היתה תקלה?

יואב בן צור (ש"ס):

לא.

גיל ברינגר:

אוקיי, אז אנחנו מחזירים מחדש את הנוסח לנוסח שראש הממשלה הציע אותו
והממשלה הניחה, ומאיזושהי סיבה – אולי תקלה, אולי לא – זה השתנה במהלך
העבודה כאן. אגב, אני חושב שהסכמה על החוק הזה היא חוצה מפלגות.

איילת נחמיאס ורבין (המחנה הציוני):

בניגוד לדרכי, שאני מתנגדת להקדמות דיון בהצעות חוק, בדיוק הזה לא רק שאני
לא אתנגד, אני אצביע - - -

איילת נחמיאס ורבין (המחנה הציוני):

טיבי, בוא הנה, תפסיק לנסות לפתור להם את הבעיות בקואליציה. אחר כך זה
משפיע עליו ממש לרעה.

היו"ר מכלוף מיקי זוהר:

באיזשהו שלב טיבי ישב איתנו בקואליציה. אני אומר לך, יגיע הרגע.

אחמד טיבי (הרשימה המשותפת):

אני אהיה פה, אתה לא תהיה.

היו"ר מכלוף מיקי זוהר:

נראה לך שאני לא אהיה פה? אני אהיה פה אחריך. הנה, תרשמו לפרוטוקול, אני
אהיה פה אחריך.

אחמד טיבי (הרשימה המשותפת):

מדובר על עוד 20 שנה.

היו"ר מכלוף מיקי זוהר:

נכון. אני עוד ילד, אני בן 38, תירגע. אני אהיה פה אחריך. אני מבטיח לך
שאני אהיה פה אחריך.

שולי מועלם-רפאלי (הבית היהודי):

אני מזכירה לכולם ששאיפתו של חבר הכנסת טיבי, כפי שהובאה לידיעת כולנו מעל
דוכן המליאה, היא להיות ראש הממשלה.

היו"ר מכלוף מיקי זוהר:

נוודא שהשאיפה שלו לא תוגשם.

שולי מועלם-רפאלי (הבית היהודי):

כל אחד ותפקידו.

אחמד טיבי (הרשימה המשותפת):

בגללכם אני הולך אוטוסטרדה לזה.

איילת נחמיאס ורבין (המחנה הציוני):

אני ראיתי את חברי הקואליציה באים לכלות את פניו לתפקידים בממשלה שלו.

בניגוד לדרכי, שאני נוהגת להצביע נגד בקשות ממשלה להקדמת דיון, פה לא רק
שאני לא אמנע, אני אצביע בעד, כי אני חושבת שזו הקדמה חשובה. אני אומר מדוע
– משום שאני ראיתי את הלילה שבו הועבר החוק הזה, שבגלל ההסתייגות של
יושב-ראש ועדת החוץ והביטחון בעניין הזה, שראש הממשלה ושר הביטחון יוכלו
להחליט לבדם שהם יוצאים למלחמה, ראיתי את זה מתרחש ולכן אני לא אוהבת את
המילה "תקלה". לא נפלה פה תקלה, ולא היתה פה שגגה, היו לחצים בלתי אפשריים
שכתוצאה מהם האופוזיציה, שהתכוונה להצביע בעד החוק, הצביעה נגדו. על כן
התיקון הזה, וידע הציבור הישראלי שהתיקון הזה בא לעולם בצדק ומה שקרה לפני
כחודש היה טעות גדולה מאוד. אנחנו רואים מה קורה כרגע בדרום, ועם כל הכבוד
לראש הממשלה ושר הביטחון, יש פורום שנקרא ועדת השרים לענייני ביטחון. למי
שלא יודע, זה הקבינט. לקבינט נועד תפקיד במדינת ישראל, ולכן טוב שהתיקון
הזה בא לעולם מהר.

היו"ר מכלוף מיקי זוהר:

רק להבהיר שהפטור הזה הוא לפני קריאה ראשונה בלבד.

יואל חסון (המחנה הציוני):

אפשר בצורה הגונה לבוא ולהגיד לאופוזיציה: צדקתם.

רוברט אילטוב (ישראל ביתנו):

רגע, רגע, רגע, אני חבר קואליציה. זה לא היה מהלך של האופוזיציה, עם כל
הכבוד.

איילת נחמיאס ורבין (המחנה הציוני):

מה, מה, מה, מה?

רוברט אילטוב (ישראל ביתנו):

התיקון אחר כך - - -

יואל חסון (המחנה הציוני):

כשהתחיל כל התיקון הזה מלכתחילה, האופוזיציה התנהלה בעניין באופן מאוד
ממלכתי וענייני. חברינו היו שותפים לחקיקת החוק הזה בוועדת החוץ והביטחון,
עד שברגע האחרון נכנסה ההסתייגות הזאת והתיקון הזה. התרענו ואמרנו שהדבר
הזה לא יעבור, שהדבר הזה לא ראוי במדינה דמוקרטית, שהדבר הזה לא נכון גם
ברמה ניהולית, וגם מבחינת ראש הממשלה ושר הביטחון זה לא נכון בעבורם. לכן
לפחות אפשר לומר בהגינות שמצד אחד היינו ממלכתיים, ומצד שני עלינו על הבעיה
מהרגע הראשון. התרענו, אתם לא הקשבתם, הצבעתם כמו אוטומט במליאה, לא הקשבתם
לאף אחד.

רוברט אילטוב (ישראל ביתנו):

יש משמעת קואליציונית.

יואל חסון (המחנה הציוני):

משמעת, משמעת. אי אפשר - - -

איילת נחמיאס ורבין (המחנה הציוני):

אבל אני ראיתי את זה קורה.

רוברט אילטוב (ישראל ביתנו):

קיבלנו את ההחלטה הזאת כוועדה - - -

איילת נחמיאס ורבין (המחנה הציוני):

אנחנו לא הצבענו בעד זה.

יואל חסון (המחנה הציוני):

בעניינים גורליים כאלה של הכרזה על מלחמה או כל דבר שגורל של אנשים תלוי
בו, עם כל הכבוד למשמעת סיעתית, לא הולכים עיוורים אחרי משמעת סיעתית. לכן
טוב שהתיקון הזה בא לעולם.

היו"ר מכלוף מיקי זוהר:

טוב, מי בעד?

פנינה תמנו (יש עתיד):

אני מחזקת את הדברים של החברים שלי שלא מדובר בתקלה. זה סוג של רשלנות
פושעת כלפי ציבור שלם לחשוב ששני אישים יוכלו להחליט על הכרזה למלחמה. אני
רק רוצה להזכיר פה את העבודה המשמעותית של חבר סיעתי עפר שלח - - -

היו"ר מכלוף מיקי זוהר:

או-וו. סליחה על ההערה.

פנינה תמנו (יש עתיד):

אדוני, אתה יודע, אנחנו לא נמצאים בשוק שאתה עושה כך עם היד.

היו"ר מכלוף מיקי זוהר:

מה אמרתי, או-וו?

איילת נחמיאס ורבין (המחנה הציוני):

הוא עשה עבודה מאוד חשובה בחוץ וביטחון, וכך גם עמר בר-לב.

פנינה תמנו (יש עתיד):

הוא עשה עבודה מאוד קשה - - -

היו"ר מכלוף מיקי זוהר:

בלי עפר שלח לא היתה מדיניות ביטחונית במדינת ישראל.

פנינה תמנו (יש עתיד):

הוא עשה עבודה מאוד קשה וחבל שהקואליציה וראש הממשלה ושר הביטחון מתנהגים
בצורה כזאת.

היו"ר מכלוף מיקי זוהר:

המדיניות הביטחונית כולה מושתת על דרכו של עפר שלח.

פנינה תמנו (יש עתיד):

סליחה, חבר הכנסת זוהר, סתם באת עם המלצה.

היו"ר מכלוף מיקי זוהר:

תודה. חבר הכנסת אילטוב, יוזם התיקון, בבקשה. אתה כמובן לא עשית כמעט כלום,
הכל זה האופוזיציה.

יואל חסון (המחנה הציוני):

בוודאי, האופוזיציה היתה הראשונה לזהות. אפילו חבר הכנסת אוחנה יגיד שהיינו
הראשונים לזהות.

רוברט אילטוב (ישראל ביתנו):

ממש לא נכון.

פנינה תמנו (יש עתיד):

לדעתי נצטרך לחקור איך הגעתם בכלל עד הלום, לתקלה.

רוברט אילטוב (ישראל ביתנו):

אני מאוד מודה לכם שאתם נותנים גם לי זכות דיבור.

היו"ר מכלוף מיקי זוהר:

כן, הם עושים לך טובה.

יואל חסון (המחנה הציוני):

האמת שנותנים.

רוברט אילטוב (ישראל ביתנו):

אני רוצה להעמיד את הדברים במקומם כדי שיהיה ברור מה היתה עמדת האופוזיציה
בוועדה. הוועדה ביקשה שיהיה קוורום ובסוף זה לא עבר. הבקשה שלי היא להצביע
על הצעת החוק הממשלתית כפי שהיא היתה, בלי קוורום ובלי כלום. בסוף
האופוזיציה הצטרפה אליי והעברנו את זה, ונתנו את הרמז, וזה לא שעמדת
האופוזיציה היתה קוורום והרוב בקוורום, והם לא רצו להתפשר עד שלא שכנעתי
אותם. אז בואו נעמיד את הדברים במקומם. כשהממשלה הצביעה והקואליציה מפעילה
משמעת קואליציונית, אז יש כללים.

איילת נחמיאס ורבין (המחנה הציוני):

מה זה קשור לשר הביטחון וראש הממשלה?

רוברט אילטוב (ישראל ביתנו):

להגיד "זיהינו" ו"עשינו" – בואו, תירגעו, הכול במקום.

יואל חסון (המחנה הציוני):

זאת האמת.

איילת נחמיאס ורבין (המחנה הציוני):

זה גרם לנו להצביע נגד חוק חשוב ולא בעדו.

רוברט אילטוב (ישראל ביתנו):

רק רציתי להבהיר שלא תגידו של ידעתם - - -

איילת נחמיאס ורבין (המחנה הציוני):

רוברט, מה כואב לך? עבדנו על החוק הזה - - -

היו"ר מכלוף מיקי זוהר:

אני עובר להצבעה – מי בעד הפטור? מי נגד? ההצבעה החלה, אתם מפריעים. לא
לדבר בזמן ההפרעה. מי בעד הבקשה של הממשלה להקדמת הדיון? מי נגד? מי נמנע?

הצבעה

בעד הבקשה – 8

נגד – אין

נמנעים – נמנעים

הבקשה להקדמת הדיון בהצעת חוק יסוד: הממשלה (תיקון מס' 7), נתקבלה.

היו"ר מכלוף מיקי זוהר:

הבקשה התקבלה.

תודה רבה לכולם, הישיבה נעולה.

הישיבה ננעלה בשעה 11:05.
