הכנסת השש-עשרה נוסח לא מתוקן

מושב ראשון

פרוטוקול מס' 24

מישיבת ועדת הכנסת

יום שלישי, ט"ו בתמוז התשס"ו (11 ביולי 2006), שעה 10:00

  סדר היום:

  א. ערעורים על החלטת יו"ר הכנסת והסגנים שלא לאשר דחיפות הצעות לסדר
  היום.

  ב. בקשות חברי כנסת להקדמת הדיון בהצעות חוק, לפני הקריאה

  הטרומית:

1.  הצעת חוק הדיור הציבורי (זכויות רכישה)(תיקון – הוראות שונות),
      התשס"ו-2006 (17\501), הצעת חה"כ רן כהן ויורם מרציאנו.

2.  הצעת חוק יסוד: הכנסת (תיקון – מועד ישיבת הפתיחה של הכנסת)(פ\17\817)
      הצעת חה"כ דוד אזולאי.

3.  הצעת חוק לתיקון פקודת הבטיחות בעבודה (החלת הפקודה על מקום מסחר או
      מקום בו ניתן שירות לציבור), התשס"ו-2006 (פ\17\872), הצעת חה"כ שלי
      יחימוביץ.

4.  הצעת חוק תקופת צינון (תיקוני חקיקה), התשס"ו-2006 (פ\17\864), הצעת
      חה"כ יובל שטייניץ.

5.  הצעת חוק נכי רדיפות הנאצים (תיקון – כפל קצבה), התשס"ו-2006
      (פ\17\855), הצעת חה"כ אפרים סנה.

6.  הצעת חוק לתיקון פקודת בריאות העם (הענקת תעודת הכרה לבוקרי המקצועות
      הפרא-רפואיים), התשס"ו-2006 (פ\17\962), הצעת חה"כ אחמד טיבי.

    3.  הרכב הועדה המשותפת של ועדת הכספים והועדה לזכויות הילד לעניין
          הצעה לסדר היום בנושא: "350 אלף ילדים בסכנת חיים בגלל העוני
          וקיצוץ קצבאות הילדים".

    4.  קביעת ועדות לדיון בהצעות החוק הבאות:

1.  הצעת חוק יסוד: הכנסת (תיקון – מועד ישיבת הפתיחה של הכנסת), הצעת חה"כ
      דוד טל (פ\17\110).

2.  הצעת חוק יסוד: הכנסת (תיקון – מועד ישיבת הפתיחה של הכנסת), הצעת חה"כ
      משה גפני (פ\17\374).

    3.  קביעת ועדה לדיון בהצעה לסדר היום בנושא: "ניתוק מים מבתי תושבים
          ביישובי הצפון", הצעת חה"כ מגלי והבה.

    4.  בקשת יו"ר ועדת החוקה, חוק ומשפט למיזוג הצעות החוק הבאות:

1.  הצעת חוק איסור סחר בבני-אדם (תיקוני חקיקה), התשס"ו-2005, הצעת חה"כ
      זהבה גלאון.

2.  הצעת חוק העונשין (תיקון מס' 91) (איסור סחר בבני-אדם), התשס"ו-2006,
      מטעם הממשלה.

ז. שונות.

נכחו:

חברי הוועדה: רוחמה אברהם – היו"ר

קולט אביטל

דוד אזולאי

אריה אלדד

גלעד ארדן

אורי אריאל

שמואל הלפרט

מגלי והבה

נסים זאב

יצחק זיו

יואל חסון

אחמד טיבי

דוד טל

אסתרינה טרטמן

אביגדור יצחקי

יצחק לוי

אסתרינה טרטמן

אברהם מיכאלי

יורם מרציאנו

אפרים סנה

גדעון סער

משה שרוני

משה גפני

שלי יחימוביץ

רן כהן

יובל שטייניץ

מוזמנים: אריה האן - מזכיר הכנסת

דוד לב - סגן מזכיר הכנסת

ג'ודי וסרמן - יועמ"ש ועדת העבודה, הרווחה והבריאות

גיא אבן - משרד האוצר

יועצת משפטית: ארבל אסטרחן

מנהלת הוועדה: אתי בן יוסף

קצרנית: רויטל יפרח

א. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר רוחמה אברהם:

בוקר טוב לכולם. אני פותחת ישיבה נוספת של ועדת הכנסת. סדר היום ארוך ולכן,
כל אחד ידבר כשניתנת לו רשות הדיבור ובקצרה.

על סדר היום: ערעורים על החלטת יו"ר הכנסת והסגנים שלא לאשר דחיפות הצעות
לסדר היום. יש לנו 2 הצעות של חבר הכנסת משה גפני בנושא פיטורי הוועדה
הארצי של חברי המועצות הדתיות ושל חבר הכנסת אריה אלדד בנושא ניהול משא
ומתן עם החמאס לשחרור אסירים.

חבר הכנסת גפני, נתבקשתי על ידי חבר הכנסת אלדד, אם אתה מוכן לוותר על תורך
ולתת לו להיות ראשון כי יש לו דיון בוועדה שהוא אמור להיות בה. תודה רבה
אדוני.

חבר הכנסת אלדד, מי מייצג את הנשיאות?

קולט אביטל:

אני.

היו"ר רוחמה אברהם:

חבר הכנסת אלדד, בבקשה.

אריה אלדד:

תודה לחבר הכנסת גפני. היינו כ-7 חברי כנסת שהגשנו הצעות בנושא המשא ומתן
לשחרור החייל גלעד שליט. נשמעו קולות שונים ואולי סותרים. דעתו של השר
לביטחון פנים ודעתו של ראש הממשלה וחשבנו שהנושא הזה, שהוא מרכזי בחייה
המדיניים והביטחוניים של מדינת ישראל ראוי שידון במליאת הכנסת ולכן הצענו
את ההצעה. הופתענו לראות שהנושא נדחה בעוד שנושאים אחרים התקבלו. דווקא
נושא שעלה אתמול במסגרת הצעת האי-אמון זכה להיות מאושר ולהתקבל. לכן, אני
מבקש לערער על החלטת הנשיאות ולקבל אישור לדון בזה.

היו"ר רוחמה אברהם:

שאלה: לא חשבתי שזה יעלה כהצעה לסדר דחופה. אין ספק שזה עניין רציני ואנחנו
מדברים 3 דקות. זאת אומרת, שלא תעשה את זה כהצעה לסדר רגילה.

אריה אלדד:

ניצלתי את מכסתי להצעה רגילה לפני שבוע.

היו"ר רוחמה אברהם:

מה עמדת הנשיאות?

קולט אביטל:

שתי תשובות: התשובה הראשונה היא שעלו נושאים שונים הקשורים אחד לשני, כולל
המשך הירי וזה נראה כדחוף יותר. דבר שני, כיוון שהנושא עלה במסגרת הצעת
אי-אמון, מחשש שהדבר עלול לפגוע משיקולים ביטחוניים, יותר מדי התבטאויות
למען ונגד השחרור, החישוב או ההתחשבות או הנימוק היה שהחשש הוא פן זה יפגע
בחייל או בסיכויים שלו להשתחרר בדרך אחרת. חשבנו שבמקרה הזה עדיף לא להצהיר
יותר מדי הצהרות.

יצחק לוי:

צריך להגיד את זה לשרים, שישתקו.

קולט אביטל:

בסדר.

היו"ר רוחמה אברהם:

אני עוברת להצבעה. מי בעד קבלת הערעור?

בעד – 8

נגד – 8

הערעור לא נתקבל.

היו"ר רוחמה אברהם:

אנחנו עוברים לערעורו של חבר הכנסת משה גפני בנושא פיטורי הוועד הארצי של
עובדי המועצות הדתיות.

משה גפני:

גברתי היושבת ראש, מצבן של המועצות הדתיות ממשיך להיות מצב בלתי נסבל. יש
מועצות דתיות שבהן עובדים לא קיבלו שכר כבר 8 חודשים ואפילו יותר. בעיותיהן
לא נפתרות. השבוע, יש חידוש בעניין הזה, ההסתדרות הודיעה שהיא מפטרת את
הוועד הארצי של עובדי המועצות הדתיות מכיוון שהן לא קיבלו על עצמן את
ההשבתה שההסתדרות קבעה. המציאות הזאת, שבה אנשים - -

יורם מרציאנו:

אתה מגן על הוועד שהולך נגד העובדים.

משה גפני:

לא, אני לא נגד הוועד - -

אורי יהודה אריאל:

אתה מגן על הוועד - -

היו"ר רוחמה אברהם:

סליחה, הוא לא מגן על אף אחד.

משה גפני:

חבר הכנסת מרציאנו, מה שמעניין אותי צריך לעניין מאוד את הכנסת וזאת
המציאות ולא חשוב מה שההסתדרות עושה, זה לא עניינה של הכנסת ולא של הוועד.
מה שחשבו הוא שהעובדים, בעיקר מקבלי השכר הנמוך, אינם יכולים לפרנס את
משפחותיהם ופתאום התברר גם שאין מי שמגן עליהם מבחינה מקצועית. הנושא הזה
חייב להידון בדחיפות במליאת הכנסת. זה אחד הנושאים שהכנסת צריכה לדון בהם
באופן רציני ומה שקרה בסוף השבוע, זה הסיפור שבו התברר שההגנה על העובדים,
בנוסף לתנאים הקשים שיש להם, אין להם הגנה כמו שצריך ולכן, אני מבקש לדון
בזה בדחיפות.

היו"ר רוחמה אברהם:

חבר הכנסת מרציאנו, משפט אחד.

יורם מרציאנו:

יהיה קשה לי להביע את דבריי במשפט אחד אבל אני רוצה לומר לחברי הטוב משה
גפני: ועד עובדים זה שלוחה של ההסתדרות במקום העבודה, לפי הגדרת החוק. מה
שקרה שם, שאותה הסתדרות הלכה והכריזה סכסוך עבודה לאור זה שעובדים במועצות
הדתיות לא קיבלו שכר ובאו להגן על העובדים. וכשהחליטו להשבית משום שהעובדים
לא קיבלו שכר מי שהתנגד היה דווקא ועד העובדים ולכן, הם החליטו לפטר אותם.
אז אני לא חושב שצריך להגן עליהם פה.

משה גפני:

אבל על העובדים צריך להגן.

קולט אביטל:

חבר הכנסת גפני, היתה שורה מאוד ארוכה של נושאים שנראו יותר דחופים. אושרו
7 נושאים לפנים משורת הדין. אני מציעה שתגיש את זה, כדי שזה יאושר.

אריה האן:

אין הצעות לסדר בשבוע הבא.

היו"ר רוחמה אברהם:

למען הסדר הטוב, מכיוון שבשבוע שעבר ועדת הכנסת החליטה שגם בשבוע האחרון של
הכנסת יהיה ניתן לדון במסגרת הצעות חוק פרטיות, כמובן שזה יבוא על חשבון
הצעות לסדר יום דחופות וזו ההודעה שנמסרה.

אני חוזרת ואומרת: משום שוועדת הכנסת החליטה שבשבוע האחרון יונחו הצעות חוק
פרטיות, אז אין הצעות לסדר.

אני עוברת להצבעה.

בעד – 6

נגד – 7

נמנעים - 1

הצעת הערעור נדחתה.

משה גפני:

לא אכפת לכם מהמועצות הדתיות?

יורם מרציאנו:

דבר נוסף: היה דיון במליאה וזה עבר לוועדת הפנים ויהיה דיון בשבוע הבא
בוועדה.

משה גפני:

אולי זה יוכל להיות בשבוע הבא?

היו"ר רוחמה אברהם:

זה לא יוכל להיות בשבוע הבא, תבדוק את המכסה שלכם, חבר הכנסת גפני. במסגרת
הצעה רגילה, אני אבקש ממזכירות הכנסת לבדוק את האפשרות אם יש לך עדין ביום
שלישי את האפשרות להעלות במסגרת מכסות להצעה רגילה.

דוד אזולאי:

יש לי הצעה בעניין הזה, כי הנושא מאוד חשוב וזאת הסיבה שגם נמנעתי. אני לא
יכול להרשות לעצמי להיות נגד העניין הזה. לכן, אני מציע לחברי, חבר הכנסת
גפני, אני יודע שבשבוע הבא סביר להניח שיהיו דיונים בוועדת הפנים, דיון
מהיר. אני מציע שתוגש בקשה לנשיאות לדיון מהיר בוועדת הפנים בנושא הזה
ושהנשיאות תתחשב בבקשה הזאת.

משה גפני:

או הצעת אי-אמון בממשלה, שלא עושה כלום בעניין הזה.

היו"ר רוחמה אברהם:

אני לא יכולה לומר לך. חבר הכנסת טל, אתה מוותר על זכות הדיבור שלך?

דוד טל:

כן, אני רוצה להגיד שהיות והנושא באמת חשוב, אני מוכן על חשבון המכסה שלי,
של הצעה רגילה, לאפשר לחבר הכנסת גפני.

משה גפני:

אני מודה לחבר הכנסת טל שבאמת אכפת לו בניגוד לסיעה שלו.

היו"ר רוחמה אברהם:

אני מסכמת את הסוגיה הזאת בזה שאני אומרת שחבר הכנסת גפני ימצא כל דרך
אפשרית כדי להעלות את הדברים, בין אם זה על חשבון מכסת חבר הכנסת טל או
במכסתה של סיעת יהדות התורה.

משה גפני:

אני מודה לך, חבר הכנסת טל. הוא גם קיבל אישור מיושב ראש הקואליציה...

היו"ר רוחמה אברהם:

אני מסכמת את הנושא: אתה תבחן כל דרך אפשרית כדי להעלות את זה במסגרת הצעה
רגילה, בין אם זה על חשבון מכסתו של חבר הכנסת דוד טל מקדימה, באישורו של
יושב ראש הקואליציה ובין אם זה בדרך אחרת או במסגרת דיון מהיר בוועדת
הפנים.

אביגדור יצחקי:

הצעה לסדר: נשמט מסדר היום נושא שהעברנו מאתמול – נושא שירות לאומי לבנים.

היו"ר רוחמה אברהם:

כדרכי בקודש, אני משתדלת להביא את כל הדברים השנויים במחלוקת להסכמה.

אביגדור יצחקי:

הם לא שנויים במחלוקת. דיברתי עם יושב ראש ועדת חוץ וביטחון, הוא נמצא בחוץ
לארץ. זה בכלל לא היה רעיון שלו. בעיקרון, לפחות אני, בנושא המהותי, אני
חוזר בי מהצעתי לוועדה משותפת ואני מציע להשאיר את זה בוועדת העבודה
והרווחה על מנת לקדם את העניין. אני מסיר את עמדתי מוועדה משותפת.

היו"ר רוחמה אברהם:

אני מודיעה לפרוטוקול שאני מתכוונת להכניס את זה בסוף סדר היום. מי
שמעוניין לדבר בהצעה שמוגשת יוכל לעשות זאת בסוף הישיבה, מכיוון שגם אתמול
נאמר במפורש שאני לא מכניסה נושא במחטף. נאמר בפרוטוקול של אתמול שההצעה
תועבר היום להצבעה להכרעה.

ב. בקשות חברי כנסת להקדמת הדיון בהצעות חוק, לפני הקריאה הטרומית:

1. הצעת חוק הדיון הציבורי (זכויות רכישה)(תיקון – הוראות שונות),
התשס"ו-2006 (17\501), הצעת חברי הכנסת רן כהן ויורם מרציאנו

היו"ר רוחמה אברהם:

אנחנו עוברים לנושא הבא: הצעתם של חברי הכנסת רן כהן ויורם מרציאנו, הצעת
חוק הדיור הציבורי (זכויות רכישה)(תיקון – הוראות שונות), התשס"ו-2006
(17\501).

אני חייבת לומר, למען החברים, שזה חוק ראוי וטוב היה אם היינו מאמצים את
החוק הזה מזמן. אני שמחה על העובדה שחברי הכנסת כהן ומרציאנו, למרות שהיתה
לכם זכות להביא את זה לפני 3 שבועות, בחרתם לנסות למצות את הדרך כדי להגיע
לסיכום עם הממשלה בדבר סוגיה הזאת. דנו בזה בשבוע שעבר ואני שמחה על כך
שהסכמתם להגיע לפשרה כל שהיא.

מי מכם רוצה להציג את הנושא?

רן כהן:

גם בשמי וגם בשם חבר הכנסת מרציאנו, חוק הדיור הציבורי הוא חוק שהטביע את
חותמו על הנושא של הדיור הציבורי בישראל בצורה שאין כמעט אדם שלא מכיר את
זה. לנו יש שני נימוקים מדוע אנחנו מבקשים שחרור מחובת הנחה והקדמת הדיון
בחוק הזה. העניין הראשון הוא טכני לגמרי: בעצם הגשנו את החוק לפני 80 יום
ויותר. היה עיכוב במחלקה המשפטית עד שהדבר הונח והיום, אין לו 45 יום.
אנחנו מבקשים לתקן את העניין הטכני.

דבר שני – היום יש מבצע מכירה של הדיור הציבורי בהשראת החוק מאז. זה לא כמו
בחוק אבל בהשראתו. התכנית הזאת של המכירה פוקעת בימים הקרובים. דיברתי
אתמול עם שר הבינוי והשיכון על פי הצעתו של יושב ראש הקואליציה, אביגדור
יצחקי, והוא מאריך את זה עד סוף השנה. אם עד תום השנה הזאת הכנסת לא תחוקק
חוק שבא להסדיר באופן מובנה את המכירה לדיירים, יהיה הלם גמור בתוך כל
מערכת הדיור הציבורי ולכן, יש לנו, לכנסת, זמן מאוד מוקצב לעשות את העבודה
הזאת.

הבטחתי גם ליו"ר הקואליציה וגם לשר שטרית שנעבוד בתיאום אתם לגבי תוכן
הדברים. כמובן, שנלך על הכרתנו ודעתנו אבל בתיאום אתם כדי לקדם את הדברים
לטובת דיירי הדיור הציבורי בישראל. לכן, העניין הוא די דחוף. אנחנו מבקשים
שחרור מחובת הנחה.

היו"ר רוחמה אברהם:

חבר הכנסת יצחקי, בבקשה.

אביגדור יצחקי:

כולנו חושבים שהנושא של הדיור הציבורי הוא נושא חשוב. צריך להעלות אותו שוב
לדיון ציבורי וצריך להביא אותו לכלל מצב שבו באמת תהיה אפשרות לקנות את
הדירות. ידוע שחלק מהדירות נמכרו במבצעים כאלה או אחרים של משרד השיכון.
אני חושב שבסופו של דבר, המטרה של כולנו, גם של הממשלה וגם של הדיירים ושל
הציבור היא שהדירות כולן יהיו בידי הציבור בתנאים האופטימאליים האפשריים,
שעומדים באמות המידה הנדרשות לצורך העניין.

מבחינת הפרוצדורה: אנחנו נקיים מחר עוד ישיבה עם השר שטרית אצלי, בחדר, על
מנת להגיע לסיכומים כי אני חושב שהחוק לבדו לא מספיק. אם לא יביאו מבצעים
רציניים לצורך העניין, החוק לא תמיד יאפשר את רכישת כל הדירות ואנחנו
יודעים את טיבו של החוק הזה.

לכן, אנחנו קובעים שהיום נפטור מחובת הנחה, כדי להעלות את העניין לדיון
ולזרז אותו. אנחנו נקיים ישיבה עם השר שטרית במגמה להגיע לסיכומים. יכול
להיות שהשר שטרית יהיה במיעוט ב וועדת השרים לחקיקה, שתהיה ביום ראשון, אבל
אני מניח, שאם שר מוביל משהו – יתנו לו ומה שצריך, לתת מחר בידי השר שטרית
כלים על מנת שיוכל להעביר את זה גם בוועדת השרים לחקיקה.

רן כהן לא יהיה פה בשבוע הבא, הוא נאלץ לנסוע לשליחות הממשלה והכנסת. אנחנו
מלווים אותו בברכת הצלחה. בהנחה שזה עולה בוועדת השרים לענייני חקיקה ביום
ראשון, יורם מרציאנו יציג את זה ובמידה שזה לא עולה בוועדת השרים לחקיקה,
אנחנו נחשוב ביחד מה לעשות כדי להמשיך בטיפול.

היו"ר רוחמה אברהם:

תודה רבה. בברכת דרך צלחה.

נציג האוצר, בבקשה.

גיא אבן:

ברצוני לומר שני דברים: 1. הכנסת קיבלה החלטה בחוק ההסדרים האחרון להפעיל
את חוק הדיור הציבורי בשנת 2009 - -

רן כהן:

למורת רוחה של הקואליציה...

גיא אבן:

- - אבל הקואליציה קיבלה את ההחלטה. 2. מהות החוק מקובלת על הממשלה ומקובלת
על משרד האוצר ומאז חקיקתו של החוק הוא מיושם בפועל במבצעי מכר. הבעיה
העיקרית בחוק הזה שהוא מכוון ונותן הנחות בעיקר על בסיס ותק. היו 3 מבצעים
עד היום למכר דירות דיור ציבורי. שני המבצעים הראשונים שנמכרו בהם קצת פחות
מ-20,000 דירות היו מיועדים לאנשים ותיקים על מנת שיוכלו להוריש את הדירות.
הפוטנציאל הזה מוצה והיום, המבצע הנוכחי מיועד לזוגות צעירים. הבעיה בחוק,
כפי שהוא מוצע, שלא מאפשר גמישות לממשלה - -

היו"ר רוחמה אברהם:

אז שבו בוועדות ותשנו את זה.

רן כהן:

אנחנו מדברים פה רק על שחרור מחובת הנחה, אדוני.

היו"ר רוחמה אברהם:

אנחנו לא דנים כאן על מהות החוק. אנחנו פוטרים את החוק מחובת הנחה.

גיא אבן:

למשרד האוצר יש אינטרס ליישם את מהות החוק. העניין הוא שיישום מכר דירות
מגורים מצריך גמישות על ידי הממשלה - -

רן כהן:

אז תדונו בזה בוועדה.

היו"ר רוחמה אברהם:

אנחנו עוברים להצבעה. מי בעד לפטור את הצעת החוק מחובת הנחה?

בעד – 17

נגד – אין

נמנעים - אין

אני קובעת שהצעת החוק שלכם עברה פה אחד בוועדה. דרך צלחה.

2. הצעת חוק יסוד: הכנסת (תיקון – מועד ישיבת הפתיחה של הכנסת)(פ\17\817),
הצעת חבר הכנסת דוד אזולאי

היו"ר רוחמה אברהם:

אני עוברת לנושא הבא: הצעת חוק יסוד: הכנסת (תיקון – מועד ישיבת הפתיחה של
הכנסת)(פ\17\817). למען הפרוטוקול, אני אומרת שהצעת החוק שלך זהה להצעת
החוק של חברי הכנסת טל וגפני שעברה בשבוע שעבר ולכן, אתה מבקש לפטור את
הצעת החוק שלך מחובת הנחה.

דוד אזולאי:

הצעת החוק הזאת נדונה בשבוע שעבר בדיוק באותו יום שזה הונח ולכן, לא הספקתי
לבקש הצמדות לאותה הצעת חוק. לכן, אני מבקש להעלות את זה השבוע.

היו"ר רוחמה אברהם:

מי בעד, מי נגד?

בעד – 16

נגד – אין

נמנעים – אין

אני קובעת, שהצעתך קיבלה פטור מחובת הנחה. בהצלחה בהמשך הדרך.

3. הצעת חוק לתיקון פקודת הבטיחות בעבודה (החלת הפקודה על מקום מסחר או
מקום בו ניתן שירות לציבור), התשס"ו-2006 (פ\17\872), הצעת חה"כ שלי
יחימוביץ

היו"ר רוחמה אברהם:

אנחנו עוברים לנושא הבא: הצעת חוק לתיקון פקודת הבטיחות בעבודה (החלת
הפקודה על מקום מסחר או מקום בו ניתן שירות לציבור), התשס"ו-2006
(פ\17\872) של חברת הכנסת יחימוביץ.

חברת הכנסת יחימוביץ מתבקשת להסביר לוועדה מדוע את מבקשת לפטור את הצעת
החוק מחובת הנחה.

שלי יחימוביץ:

שלום לכולם. הצעת החוק שלנו, של חברת הכנסת מרינה סולודקין, גדעון סער
ואנוכי היא בעצם הרחבה של פקודת הבטיחות בעבודה. סעיף אחד מהפקודה הרחבה
הזאת מחייב מעסיקים בכל אשר הם נמצאים, לספק כיסא לעובד או לעובדת שהעבודה
שלהם באופן טבעי מתבצעת בישיבה. אם העבודה מתבצעת בישיבה, פקודת הבטיחות
בעבודה מחייבת את המעביד לספק כיסא מטבע הדברים. אם העבודה מתבצעת בעמידה,
גם אז המעסיק חייב לספק כיסא למנוחה, אחת לפרק זמן מסוים, שיהיה לעובד איפה
לשבת כשהוא יכול לשבת.

החוק הזה קיים ומוחל ברוב מקומות העבודה, במפעלים, במחסנים והוא רק לא חל
על נותני שירות. כלומר, התרגום המיידי שלי הוא קופאיות. בעצם, המחוקק לא
נתן דעתו על כך שרשתות השיווק יהיו כל כך מאסיביות, נרחבות והמוניות, עם
עמדות כל כך רבות של קופאיות ונכון להיום, בהרבה מאוד מקומות עבודה,
קופאיות נותנות שירות בעמידה בלי שום צורך.

כאמור, החוק הזה קיים מזה שנים רבות מאוד. המחוקק לא נתן את דעתו על התופעה
החדשה של רשתות שווק המוניות וכך, עובדות שמשתכרות שכר מינימום, מטבע
הדברים, נשים קשות יום, עושות את עבודתן בעמידה שלא לצורך.

לפני שנה קמה סערה ציבורית גדולה סביב העניין. אגב, כעיתונאית, אני מטפלת
בזה כבר שנים ואני מודה שלא הצלחתי להבקיע את המודעות הציבורית. מי שכן
הצליח היה דוקטור יובל אלבשן, שאיכשהו גרם לזה שהציבור יהיה מודע לזה לפתע,
שהוא מקבל שירות מאישה מנוצלת בעמידה שלא לצורך וכך, קמה סערה ציבורית מאוד
גדולה ובעקבותיה גם הוגשה הצעת חוק של שר הביטחון היום, עמיר פרץ, אז חבר
כנסת, שגם עברה ברוב גדול בקריאה ראשונה.

לצערנו הרב, לא יכולנו להחיל רציפות על הצעת החוק הזאת כיון שעמיר פרץ הפך
לשר. חתומה אתו על ההצעה חברת הכנסת לשעבר אילנה כהן.

היו"ר רוחמה אברהם:

למה זה דחוף?

שלי יחימוביץ:

כל ההקדמה הזאת נועדה להגיד לכם שמדובר בעניין דחוף כיוון שלפני שנה היתה
אופנה, כולם דיברו על זה ולכולם היה נורא אכפת מהקופאיות העומדות ולפתע,
האופנה חלפה. האופנה חלפה אבל הן ממשיכות לעמוד והיא מסוכנת לבריאותן. היא
גורמת לבעיות בגב, לורידים ברגליים, לבצקת בכפות הרגליים. כל שנייה שהחוק
הזה לא עובר ויש הסכמה על החוק, הוא עבר ברוב גדול, אין לו עלות כספית בכלל
וזה חוק שהוא בבחינת מצווה לאוכלוסיות החלשות ביותר, מכל זווית שלא מסתכלים
ואין מחלוקת פוליטית עליו ועל כן, כל דקה שהוא לא עובר, זו עוד דקה
שהקופאית עומדת לחינם. על כן, אני מבקשת מכם לאשר את הפטור מחובת הנחה.

אסתרינה טרטמן:

האמירה יותר חמורה: לא רק שאין לה כיסא לשבת, המעסיקים אסרו על קופאיות
שצריכות לעבוד בעמידה, לשבת אפילו לרגע.

היו"ר רוחמה אברהם:

אני עוברת להצבעה. מי בעד לפטור את הצעת החוק מחובת הנחה? חברת הכנסת
יחימוביץ, את לא יכולה להצביע.

גדעון סער:

לא, היועצת המשפטית אמרה שהיא יכולה להצביע.

ארבל אסטרחן:

היא יכולה להצביע.

היו"ר רוחמה אברהם:

במקום מי היא מצביע?

קולט אביטל:

במקום יורם מרציאנו.

היו"ר רוחמה אברהם:

אני עוברת להצבעה.

בעד – 19

נגד – אין

נמנעים – אין

אני קובעת שהצעת חברת הכנסת שלי יחימוביץ קיבלה פטור מחובת הנחה.

4. הצעת חוק תקופת צינון (תיקוני חקיקה), התשס"ו-2006 (פ\17\864), הצעת
חה"כ יובל שטייניץ

היו"ר רוחמה אברהם:

אנחנו עוברים להצעת חוק תקופת צינון.

אביגדור יצחקי:

זה צריך לעבור לוועדת שרים לחקיקה ביום ראשון.

משה גפני:

למה זה מעניין אותנו שזה צריך לעבור לוועדת שרים?

היו"ר רוחמה אברהם:

סיכמנו שחברת הכנסת שלי יחימוביץ וחבר הכנסת אביגדור יצחקי יעשו הכל על מנת
שהצעת החוק הזאת תובא בפני ועדת שרים לענייני חקיקה ביום ראשון.

אני עוברת להצעת חוק תקופת צינון של יובל שטייניץ, שמדברת על תיקוני חקיקה
התשס"ו-2006, (פ\17\864). בבקשה, תנמק מדוע לפטור את הצעת החוק.

יובל שטייניץ:

גברתי היושבת ראש, מדובר בהצעת חוק שדובר על תקופת צינון של שנתיים. בכנסת
הקודמת היא זכתה לתמיכת הממשלה בוועדת השרים ועברה פה אחד במליאה. בכנסת
הזאת הגשתי אותה ואין פה עניין של קואליציה ואופוזיציה. רוב החתומים עליה
הם מהקואליציה ומיעוטם מהאופוזיציה. השר רמון הודיע לי שהוא תומך בהצעת
החוק. אני מקווה, אני לא יכול להיות בטוח בכך, שגם ועדת השרים תאמץ אותה.
יש לה דמיון מסוים להצעה של אבשלום וילן אבל היא שונה מהותית, כי בכנסת
הקודמת דיברתי על תקופות של 3,4 שנים והממשלה ביקשה ממני כתנאי, להוריד את
זה לשנתיים עם נכונות אפילו להוריד גם בעתיד, תוך התפתחות החקיקה לשנה
וחצי. הסכמתי לזה ואז הממשלה תמכה והבנתי שגם הפעם.

הדחיפות נובעת לא רק מזה שיש הצעה באותו עניין למרות שהיא שונה אלא גם בכך
שהצעות כאלה, יש ערך עצום לכך שהן מתקבלות בתחילת קדנציה ולא בסופה כי ברגע
שמתקרבים לבחירות תמיד טוענים שזה שינוי כללי המשחק ובצדק. לכן, בכנסת
הקודמת הגשנו אותה כי לא ידענו שהבחירות כל כך קרובות אבל הפעם, אני מבקש
לאפשר להתחיל בתהליכי החקיקה באופן מיידי.

אביגדור יצחקי:

במה זה שונה מהצעתו של אבו וילן?

יובל שטייניץ:

בתקופת הצינון למשל. בכנסת הקודמת הצעתי בדברים מסוימים 3 ו-4 שנים והממשלה
ביקשה שיהיה מוגבל לשנתיים והורדתי את זה לשנתיים.

גדעון סער:

ההצעה של אבו יותר מתונה משלנו.

היו"ר רוחמה אברהם:

אני עוברת להצבעה. מי בעד מתן פטור מחובת הנחה להצעתו של חבר הכנסת
שטייניץ?

בעד - 9

נגד – אין

נמנעים - אין

אני קובעת שעבור הצעת החוק הצביעו 9, פה אחד. לא היו נמנעים ולא היו
מתנגדים. בהצלחה בהמשך הדרך.

5. הצעת חוק נכי רדיפות הנאצים (תיקון – כפל קצבה), התשס"ו-2006
(פ\17\855), הצעת חה"כ אפרים סנה

היו"ר רוחמה אברהם:

אני עוברת להצעתו של חבר הכנסת אפרים סנה בנושא הצעת חוק נכי רדיפות הנאצים
(תיקון – כפל קצבה), התשס"ו-2006 (פ\17\855). בבקשה, נא לנמק.

אפרים סנה:

החוק הזה נועד למנוע פגיעה נוספת בציבור שהוא חלש, עני והוא מהציבורים
היותר חלשים בארץ. שלא לדבר על המשמעות המוסרית, איך אנחנו נוהגים עם
ניצולי השואה. מה הרעיון? היום, הביטוח הלאומי מקצץ בקצבה למי שמקבל גם
קצבה מגרמניה. הרעיון הוא לבטל את הקיצוץ הזה ולאפשר לקבל גם מביטוח לאומי
וגם מגרמניה.

אני חייב להסביר לוועדה שזה חוק שהוא במקורו של חבר הכנסת הירשזון. חבר
הכנסת קולט אביטל הגישה הצעה דומה ואני הגשתי הצעה דומה. העניין של הטיפול
שלנו בניצולי שואה זה דבר שהופך לחרפה לכולנו. לכן, לפחות יש למהר במסר של
הכנסת לציבור. שר האוצר אומר שהוא ייכלל איכשהו בתקציב 2007. הוא ביקש ממני
לומר זאת. אני אומר את הדבר הבא: אני מוכן שהקידום להבא של החוק הזה יהיה
בתיאום עם הממשלה. אבל את הצבעה טרומית צריכה להיות עוד במושב הזה. זה יעלה
בשבוע הבא כי אני רוצה לעדכן את חברת הכנסת קולט אביטל, שהציעה הצעה דומה
ולבקש ממנה להיצמד אלי. היום, אני מבקש את הפטור מחובת ההנחה. זה לפני
שהגיע שקל אחד לניצול שואה אחד, זה המסר שהכנסת צריכה לשדר.

היו"ר רוחמה אברהם:

זה מסר חשוב מאוד. חברת הכנסת אביטל, בבקשה.

קולט אביטל:

אני מודה לך, גברתי. אני הגשתי הצעה דומה, אולי אפילו קצת קודם, שמספרה
פ\824 והיא הוגשה ללשכה המשפטית ב-18.5. גם פה אני רוצה לדבר על העניין
הטכני ולומר שאם הלשכה המשפטית היתה פועלת כדין, זה היה צריך להיות בתקופה
שבה החוק נדון. ההצעה הזאת הוגשה על ידי גם בכנסת הקודמת ולכן, אני מבקשת
להיצמד, כדי שהדברים יידונו יחד. דבר נוסף, אני חושבת שגם אם אנחנו מדברים
על הנושא העקרוני, אנחנו שומעים חדשות לבקרים על שליש מניצולי השואה, שחיים
בתנאי עוני. זו אחת הסיבות ולכן, לפחות לפני תום המושב הזה צריך לצאת מסר
לכנסת, שהכנסת מתייחסת ברצינות לבעיה הזאת ואומרת: לפחות בנושא אחד אנחנו
מסכימים.

היו"ר רוחמה אברהם:

עלתה הצעתו של חבר הכנסת אפרים סנה לגבי חוק נכי רדיפות הנאצים וחברת הכנסת
קולט אביטל, מכיוון שמדובר פה בהצעת חוק פחות או יותר זהה, מבקשת להצמיד את
זה ולבקש פטור מחובת הנחה. זה לא היה על סדר היום קודם. זה אפשרי לעשות את
זה יחד, למרות שזה לא בסדר היום?

ארבל אסטרחן:

היא זהה?

קולט אביטל:

אני חושבת שכן.

ארבל אסטרחן:

הייתי אומרת שכן, בכפוף לכך שהיא זהה. אחרת, אין לממשלה הזדמנות להתייחס.

היו"ר רוחמה אברהם:

למען הפרוטוקול נצביע על הצמדה, רק בתנאי שהלשכה המשפטית בוחנת את שתי
ההצעות ומזהה שהן אכן זהות. אם יש שוני, אני מבקשת להביא זאת לידיעתי בשבוע
הבא. אני מבקשת לשמוע את דעתו של חבר הכנסת יצחקי

אביגדור יצחקי:

מאחר וחבר הכנסת סנה הסכים בשבוע שעבר לדון בנושא יחד עם שר האוצר, הוא אכן
עשה את זה וקיים אותו דיון ותוצאות הדיון הן שלמרות ששר האוצר הגיש את הצעת
החוק הזאת בכנסת הקודמת, העיקרון של מה שרואים מפה לא רואים משם כנראה עומד
גם בעניין הזה. אני חושב שהדבר צריך לעלות לדיון ציבורי וכרגע, אין לו
תקצוב כי זה בעל משמעות תקציבית וגם כשירצו להעביר אותו בקריאה שניה
ושלישית - -

משה שרוני:

- - -

אביגדור יצחקי:

בנושא של משמעות תקציבית: זה אומר שצריך מספר מסוים של חברי כנסת שיצביעו
בעד גם בקריאה שניה ושלישית ומאחר ונציגי הממשלה ביקשו לדחות את הדיון
בנושא הזה לקראת תקציב 2007, אומר פה חבר הכנסת סנה ואני מבקש שתאשר את זה,
שתחולת הנושא הזה הם מעריכים בינואר 2007, כך שאין לזה משמעות תקציבית אלא
מינואר 2007 ולכן, כדי להעלות את העניין הזה לדיון ציבורי וגם שהוא ידון
בענייני התקציב, אני לא יודע מה התוצאות של הדבר הזה, עוד לא ירדתי לעומקם
של דברים ואני חושב שחשוב להעלות את זה לסדר היום, גם לקראת תקציב 2007.

היו"ר רוחמה אברהם

אין ספק שראוי ונכון להעלות את זה על סדר היום. לא יכול להיות שאנשים כאלה
יגיעו למצב של כמעט חרפת רעב ולכן, אני מביאה את זה להצבעה.

משה גפני:

הגשתי ללשכה המשפטית הצעת חוק דומה לפני מספר שבועות. למיטב ידיעתי, היא
עדין לא הונחה על שולחן הכנסת. לכן, אני לא יכול לבקש להצמיד את זה, כיוון
שזה עוד לא הונח. אני אבקש מהוועדה, ברגע שזה יונח - -

היו"ר רוחמה אברהם:

תשתדל לבדוק היכן זה נמצא ואם כן, תביא לי את זה לסדר היום בשבוע הבא.

דוד טל:

בכל מה שקשור לנכי הנאצים, צריך לזכור שהאוכלוסייה הזאת הולכת ומתמעטת.
אנחנו דרסנו את דמם במשך 60 שנה ועוד אפשר לתקן דברים שטעונים תיקון בחוקים
כאלה וצריך לעשות את זה כמה שיותר מהר.

היו"ר רוחמה אברהם:

תודה רבה. אני עוברת להצבעה.

בעד – פה אחד

נגד – אין

נמנעים – אין

הצעתכם אושרה פה אחד. למען הפרוטוקול אומר שהיועצת המשפטית בדקה את שתי
ההצעות והן לא זהות. חבר הכנסת סנה מדבר על קצבת זקנה ושארים וחברת הכנסת
אביטל מדברת על כל קצבה ופנסיה. מדובר בהצעות דומות ולפי הייעוץ המשפטי
ניתן לאשר את זה ולכן אישרנו את זה. תודה רבה.

6. הצעת חוק לתיקון פקודת בריאות העם (הענקת תעודת הכרה לבוגרי המקצועות
הפארא-רפואיים), התשס"ו-2006 (פ\17\962), הצעת חה"כ אחמד טיבי

היו"ר רוחמה אברהם:

אנחנו עוברים להצעתו של חבר הכנסת אחמד טיבי, הצעץ חוק לתיקון פקודת בריאות
העם (הענקת תעודת הכרה לבוגרי המקצועות הפארא-רפואיים), התשס"ו-2006. נא
לנמק.

אחמד טיבי:

מדובר בהצעת חוק חשובה. במשך שנים רבות משרד הבריאות הנפיק תעודות הכרה
ב-17 מקצועות פארא-רפואיים. היה בג"ץ בשנים האחרונות, ששלל ממשרד הבריאות
את האפשרות הזאת ולכן נוצר תוהו ובוהו לרבות אצל בוגרי חו"ל במקצועות כמו
פיזיותרפיה וריפוי בעיסוק וכדומה. זו הצעה שבמקורה היא גם של משרד הבריאות
ויש הסכמה. יש דין ודברים ביני לבין משרד הבריאות והם אפילו דחפו אותי
להגיש את הבקשה הזאת ולהאיץ אותה קדימה. היא נדונה והתקבלה בכנסת הקודמת
בקריאה ראשונה ולכן, חשוב להעביר אותה מהר ככל האפשר, בשל המצוקה שאופפת
ופוגעת במאות ואלפי תלמידים הלומדים בחו"ל מקצועות אלה. הכל היה מתואם
לראשונה בחיי עם יושב ראש הקואליציה וכמובן, שלא לשכוח, עם סיעת האופוזיציה
גם.

היו"ר רוחמה אברהם:

אין איזו מילת תודה לוועדת הכנסת שהביאה את זה?

אחמד טיבי:

זה לא היה מגיע לוועדת הכנסת, רבותיי, ללא אישורה מראש של גברתי, יושבת ראש
הוועדה, שעשתה רבות, במשך כל היום...

היו"ר רוחמה אברהם:

אני מודה לך, חבר הכנסת טיבי.

אביגדור יצחקי:

אני לא רוצה לדבר על הנושא עצמו אלא רק על התהליך, שאני חושב שאנחנו צריכים
כולנו לאמץ אותו ולהעלותו על נס. דוקטור אחמד טיבי הגיע אלי עם חבילת
חוקים. דנו בכל אחד בכובד ראש וישבנו שעה ארוכה ועל חלק אמרנו: לא ועל חלק
אמרנו: כן. על אותם דברים שאמרנו: כן, אנחנו מקדמים אותם יחד ולכן, אני
פונה לכל חברי הכנסת מהקואליציה והאופוזיציה: לפני שמניחים הצעות חוק,
להגיע להסכמה מראש, כולל כאלה שהם לא באופוזיציה ולא בקואליציה.

היו"ר רוחמה אברהם:

תודה. אני עוברת להצבעה.

בעד – 14

נגד – אין

נמנעים – אין

אני קובעת, שהצעתו של חבר הכנסת טיבי קיבלה פטור מחובת הנחה.

ג. הרכב הוועדה המשותפת של ועדת הכספים והוועדה לזכויות הילד לעניין הצעה
לסדר היום בנושא: "350,000 ילדים בסכנת חיים בגלל העוני וקיצוץ קצבאות
הילדים".

היו"ר רוחמה אברהם:

אני עוברת לנושא הבא: הרכב הוועדה המשותפת של ועדת הכספים והוועדה לזכויות
הילד לעניין הצעה לסדר היום בנושא: 350,000 ילדים בסכנת חיים בגלל העוני
וקיצוץ קצבאות הילדים.

הכנסת החליטה בישיבתה מיום רביעי, י"ח בסיוון השתס"ו, 14 יוני 2006, להעביר
לוועדה המשותפת של ועדת הכספים והוועדה לזכויות הילד את הצעתו של חבר הכנסת
שמואל הלפרט בנושא: 350,000 ילדים בסכנת חיים בגלל העוני וקיצוץ קצבאות
הילדים. הוועדה תהיה בת 10 חברים, 5 מכל ועדה. מטעם ועדת הכספים, חברי
הכנסת: ישראל כץ, סטס מסזנ'יקוב, שי חרמש, יצחק וקנין ואני מבקשת מסיעת גיל
להכריע בין שני חברי הכנסת.

אדוני, יושב ראש הקואליציה, צריך להגיע להכרעה כי נתנו לי שני שמות:
סלומינסקי וגם של גלזר ואני מבקשת, עד אחרי הצהריים - -

קריאה:

מה הבעיה?

היו"ר רוחמה אברהם:

ועדת הכספים העבירה לנו 2 שמות ואני מבקשת מכם להכריע בנושא. הוגשו חבר
הכנסת סלומינסקי וחבר הכנסת גלזר.

אביגדור יצחקי:

5-5

היו"ר רוחמה אברהם:

מטעם הוועדה לזכויות הילד, חברי הכנסת: שלי יחימוביץ, שמואל הלפרט, דב
חנין, יעקב מרגי ודוד טל.

מכיוון שחבר הכנסת הלפרט העלה את זה וזה בוועדה לזכויות הילד, יו"ר הוועדה
המשותפת תהיה חברת הכנסת שלי יחימוביץ.

מי בעד, מי נגד.

בעד – 8

נגד – אין

נמנעים – אין

ד. קביעת ועדות לדיון בהצעות החוק הבאות:

1.  הצעת חוק יסוד: הכנסת (תיקון – מועד ישיבת הפתיחה של הכנסת), הצעת חה"כ
    דוד טל (פ\17\110)

2.  הצעת חוק יסדו: הכנסת (תיקון – מועד ישיבת הפתיחה של הכנסת), הצעת חה"כ
    משה גפני (פ\17\374)

  היו"ר רוחמה אברהם:

אני עוברת לנושא הבא: קביע ועדות לדיון בהצעות החוק הבאות: הצעת חוק יסוד:
הכנסת (תיקון – מועד ישיבת הפתיחה של הכנסת), הצעתו של חבר הכנסת דוד טל,
פ\17\110 והנושא השני זה הצעת חוק זהה, של חבר הכנסת גפני, פ\17\374.
במליאה לא היתה הכרעה ונאמר שם שזה יידון או בועדת חוקה או בוועדת הכנסת.

למען הסדר הטוב, חבר הכנסת דוד טל יציג את הנושא.

דוד טל:

אציג זאת בקצרה: אמנם הכותרת של הצעת החוק היתה חוק יסוד ונכון שמתקנים גם
חוק יסוד, אבל התיקון עצמו מתבצע בחוק רגיל. ראוי ונכון שתיקון בחוק הכנסת
יידון בוועדת הכנסת ולא בוועדה אחרת. זה לא נדיר שתיקונים מסוג זה מתוקנים
בוועדת הכנסת. היו לנו בעבר מקרים רבים שהעבירו והעתיקו וגזרו מחוק יסוד
והעבירו לחוק רגיל לוועדת הכנסת. ההצעות הללו אכן נדונו כאן, בוועדה הזאת.
אני יכול לתת דוגמה: תיקון מס' 29 למשל, שרצו לקבוע הוראות לכינוס הכנסת
בזמן הפגרה וגם שם, התבצעה איזו הורדה מחוק יסוד: הכנסת לחוק כנסת רגיל. כך
היה גם לדעתי בתיקונים 27,31 ו-32. אשר על כן, אני רוצה לומר שהדבר שגור
כאן, בוועדה שלנו ולכן, אני מציע לאשר זאת. זו האכסניה האמיתית.

היו"ר רוחמה אברהם:

חבר הכנסת גפני?

משה גפני:

אין לי מה להוסיף. מה שאמר חבר הכנסת טל זה בסדר גמור.

היו"ר רוחמה אברהם:

אתה בעד להכריע שזה יישאר בוועדת הכנסת. אתם מתבקשים להצביע.

בעד – 10

נגד – אין

נמנעים – אין

אני קובעת שהצעת החוק תידון בוועדת הכנסת. אני מבקשת להכניס את זה לשבוע
הבא בבקשה.

דוד טל:

צריך לדון בזה השבוע, גברתי.

היו"ר רוחמה אברהם:

היום כבר יום שלישי, מחר יום רביעי.

דוד טל:

אבל צריך לדון בזה בועדת הכנסת. זה כבר עבר קריאה טרומית.

היו"ר רוחמה אברהם:

אני אבדוק. מכיוון שאישרנו פטור מחובת הנחה להצעתו של חבר הכנסת אזולאי,
צריך לאפשר לו שזה יעבור בקריאה טרומית במליאה ולאחר מכן, זה יידון בוועדת
הכנסת.

דוד טל:

 אם יושבת הראש מבטיחה לי, אני לא יכול שלא לקבל את דבריה.

שמואל הלפרט:

אני מבקש להוסיף לנושא של מועד פתיחת הכנסת, שכל פתיחת כנסת תתחיל עם פרק
תהילים. הדבר הזה נהוג בהרבה מקומות בעולם.

היו"ר רוחמה אברהם:

כשנדון בהצעת החוק, אתה מוזמן לבוא ולומר את דבריך.

 ה. קביעת ועדה לדיון בהצעה לסדר היום בנושא: "ניתוק מים מבתי תושבים ביישובי הצפון", הצעת חה"כ מגלי והבה

היו"ר רוחמה אברהם:

אנחנו ממשיכים בסדר היום: הצעתו של חבר הכנסת מגלי והבה. גם פה לא היתה
הכרעה במליאה. ניתוק מים מבתי תושבים ביישובי הצפון. אתמול כינסתי את שני
ראשי הוועדות, חבר הכנסת משה כחלון ואת חבר הכנסת גאלב מג'אדלה והגענו
לסיכום דברים. הנושא יידון בוועדת הפנים וכל מה שקשור בחברת "מקורות" יובא
לאחר מכן לוועדת הכלכלה, בהמלצת ועדת הפנים. סוכם על שני ראשי הוועדות ואני
מבקש להביא זאת להצבעה, שזה יידון בראש וראשונה בוועדת הפנים ולאחר מכן, זה
יועבר לוועדת הכלכלה.

מגלי והבה:

המטרה בהצעה לסדר היא לאפשר שלא יהיו ניתוקי מים לישובים. אם אנחנו הולכים
לעשות פה, בכנסת, בירוקרטיה, שאני אביא את זה לדיון בוועדת הפנים ושהיא
תמליץ לוועדת הכלכלה - -

היו"ר רוחמה אברהם:

לא. זה יהיה הרבה יותר קצר ממה שאתה חושב.

מגלי והבה:

אמרתי את זה גם במליאה: אם ועדת הכלכלה היא זו שמוסמכת, בואו נעביר את זה
ונדון ונקבל החלטות שלא יהיו ניתוקי מים לאוכלוסייה בצפון. לא צריך לשחק
משחקי אגו בין יושב ראש ועדה כזה או אחר. גם כך זה מתעכב. צריך את "מקורות"
והיא צריכה לתת התייחסות. כשאדוני, יצחקי, היה מנכ"ל ראש הממשלה הוא טיפל
בסוגיה ולא היו ועדות. היום, צריך ועדות בשביל זה.

היו"ר רוחמה אברהם:

חבר הכנסת והבה, הנושא כאוב וחשוב שינתן פתרון מיידי לבעיה הזאת וזה על דעת
שני ראשי הוועדות. סוכם שאם יהיה צורך שיושב ראש ועדת הפנים יסיים את
העניין בוועדת הפנים, הוא יסיים אותו שם. אנחנו כאן עושים את הכל כדי לא
לאפשר לבירוקרטיה לטחון גם את הנושא החשוב הזה.

משה גפני:

גברתי היושבת ראש, אין מושג כזה בתקנון. מדובר בהצעה לסדר וצודק חבר הכנסת
מגלי והבה. או שמעבירים את זה לועדה פלונית או - -

היו"ר רוחמה אברהם:

אמרתי עכשיו שזה עובר לוועדת הפנים.

משה גפני:

לא, אבל המציאות שזה יעבור אחרי זה לועדה אחרת. בהצעת חוק אפשר לפצל, אבל
בהצעה לסדר זה הופך להיות דבר מאוד מעניין.

היו"ר רוחמה אברהם:

אנחנו מדברים על הבעיה בכללותה, שאם תהיה סחבת ויו"ר "מקורות" יידרש להיקרא
לועדת הכלכלה ולנמק, אז יהיה.

אנחנו מעבירים לוועדת הפנים. מי בעד? מי נגד?

בעד – 9

נגד – אין

נמנעים – אין

הצעתו של חבר הכנסת מגלי והבה תועבר לוועדת הפנים.

ו. בקשת יו"ר ועדת החוקה, חוק ומשפט למיזוג הצעות החוק הבאות:

1.  הצעת חוק איסור סחר בבני-אדם (תיקוני חקיקה), התשס"ו-2005, הצעת חה"כ
    זהבה גלאון

2.  הצעת חוק העונשין (תיקון מס' 91) (איסור סחר בבני-אדם), התשס"ו-2006,
    מטעם הממשלה

היו"ר רוחמה אברהם:

מכיוון שיו"ר ועדת החוקה שלח אלי מכתב, זה רק עניין טכני. לא צריך לנמק.
אני מבקשת את אישורה של הוועדה לצורך הענין הזה.

מי בעד? מי נגד?

בעד – 7

נגד – אין

נמנעים – אין

אני קובעת ששתי הצעות החוק מוזגו.

ז. שונות

היו"ר רוחמה אברהם:

יש למישהו משהו לומר בנושא שונות? בנושא של שירות לאומי לבנים, למען
הפרוטוקול, אנחנו נצטרך לאשר את זה גם.

מדובר בהעברת הצעת החוק מוועדת החוץ והביטחון לדיון בוועדת העבודה, הרווחה
והבריאות. הכנסת החליטה ביום ח' בתמוז התשס"ו, 4 ביולי 2006, להעביר את
הצעת חוק שירות לאומי בהתנדבות לבנים (תיקוני חקיקה), התשס"ו-2006, לדיון
בוועדת החוץ והביטחון לשם הכנסת לקריאה שניה ושלישית. לאחר דיון ודברים
מאתמול להיום סוכם שהצעת החוק תובא לדיון בוועדת העבודה, הרווחה והבריאות.
לשם כך, אני מבקשת את אישורה של הוועדה.

מי בעד? מי נגד?

בעד – 7

נגד – אין

נמנעים – אין

ההצעה עוברת להצבעה במליאה.

אני מודה לכולם. הישיבה נעולה.

(הישיבה ננעלה בשעה 10:57)
