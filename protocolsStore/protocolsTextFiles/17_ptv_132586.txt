הכנסת השבע-עשרה נוסח לא מתוקן

מושב שני

פרוטוקול מס' 50

מישיבת ועדת הכנסת

שהתקיימה ביום שני, כ"ב בחשון התשס"ז (13 בנובמבר 2006), בשעה 10:00

סדר היום:

הצעה לתיקון תקנון הכנסת בדבר שינוי שם ועדת הפנים ואיכות הסביבה.

נכחו:

חברי הוועדה:

רוחמה אברהם – היו"ר

מוחמד ברכה

אביגדור יצחקי

יעקב מרגי

משה שרוני

ראובן ריבלין

מוזמנים:

מזכיר הכנסת אריה האן

סגנית מזכיר הכנסת ירדנה מלר-הורביץ

יפה שפירא – מנהלת ועדת הפנים ואיכות הסביבה

תלמידי מגמת תקשורת, מקיף ה', ראשל"צ

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

דקלה אברבנאל

 

הצעה לתיקון תקנון הכנסת בדבר שינוי שם ועדת הפנים ואיכות הסביבה

היו"ר רוחמה אברהם:

בוקר טוב חברי חברי הכנסת, אני רוצה לקדם בברכה, גם בשמכם, את תלמידי בית
ספר מקים ה' בראשון לציון, שבאו להתרשם מהעבודה כאן, גם של ועדת הכנסת. אני
מניחה שתלוו אותנו כל היום ואני מקווה שאכן תתרשמו. בכל מקרה שתרצו לדעת
קצת יותר, נשמח כולנו לעזור ולסייע ככל שניתן. אני מאחלת לכם הצלחה
בלימודים.

על סדר היום נושא אחד, הצעה לתיקון תקנון הכנסת בדבר שינוי שם ועדת הפנים
ואיכות הסביבה.

ראובן ריבלין:

אין הצעות קונטרוברסליות, להקדים את הבחירות, לאחר אותן?

היו"ר רוחמה אברהם:

זה שבוע שקט.

ראובן ריבלין:

חשבתי שיושב-ראש הקוליה הכריע את כולם.

משה שרוני:

חשבתי שתהיה הצעה לסדר על כך שיש 25 טון גז כאן, וכל הבניין יעוף למעלה.

היו"ר רוחמה אברהם:

אדוני יודע שזה לא על סדר יומה של ועדת הכנסת. אני בטוחה שגם יושבת-ראש
הכנסת וגם מנכ"ל הכנסת נותנים דעתם על העניין. אם לא, שאדוני יעלה הצעה
לסדר.

השבוע היינו צריכים להתחיל בכל מה שקשור לסוגיית פיצול חוק ההסדרים, כולל
חוק התקציב. אבל בתיאום מלא עם יושב-ראש הקואליציה, וכמי שהכינה את יום
העיון, וגם היועצת המשפטית של הכנסת נתנה דעתה על העניין הזה – כל עוד
מדינת ישראל לא נמצאת בשעת חירום, סיכמנו יושב-ראש הקואליציה ואנוכי, גם על
דעת יושבי ראש הוועדות, שלהבדיל משנים קודמות חוק ההסדרים יפוצל ככל הניתן
לוועדות הרלוונטיות. הוא לא יועבר לוועדת הכספים כמקשה אחת. יש לנו חוות
דעת של היועצת המשפטית לכנסת בנושא זה. אתמול קיימתי דיון מעמיק עם כל
היועצים המשפטיים של הוועדות, כולל היועצת המשפטית לכנסת. עברנו על חוק
ההסדרים סעיף סעיף. בכוונתי לפצל אותו לוועדות הרלוונטיות, כך שיהיה דיון
מקיף ונרחב, וכנסת ישראל תוכל לתת עליו את הדעת.

גם אם נפצל חוקים כאלה ואחרים, נגיע להסכמה ברורה עם יושבי ראש הוועדות
שאליהם אנחנו מעבירים את החוק, שזה יידון בפרק זמן מסוים. לא ייקבע 31
בדצמבר, כי יש ארבע רפורמות כבדות משקל שעליהן צריך לתת את הדעת יותר.

אני מאמינה שנזכה לשיתוף פעולה מלא עם האופוזיציה. הכוונה שלנו היא להביא
למצב שבו לא תהיה הצבעה אחת על חוק התקציב. אם מפצלים את זה, גם חברי כנסת
מהאופוזיציה יוכלו להצביע בעד הצעות חוק כאלה ואחרות. בעבר, חבר הכנסת
אורון טען שגם אם ישב והכין את כל רפורמת ויסקונסין הוא הצביע נגדה במליאה,
כי החוק הובא כמקשה אחת.

כנסת ישראל, בשיתוף פעולה עם יושב-ראש הקואליציה תראה פנים חדשות לעם ישראל
תוך דיון נוקב, מעמיק והכי פורה שאפשר.

ראובן ריבלין:

זה יוצבע באופן נפרד?

היו"ר רוחמה אברהם:

הצעות החוק שיוגשו ויפוצלו מהחוק הזה, גם יוצבעו באופן נפרד.

ראובן ריבלין:

הן לא יהיו בחוק ההסדרים.

היו"ר רוחמה אברהם:

יהיו סעיפים שיוצאו מחוק ההסדרים.

ראובן ריבלין:

אני מבקש מגברתי לא להצהיר הצהרות. אני רגיל לזה.

היו"ר רוחמה אברהם:

אני לא מצהירה הצהרות. בינתיים אדוני יודע,

ראובן ריבלין:

אם זה בוושינגטון או בלוס אנג'לס או בירושלים, אני שומע הצהרות שעפות
בבוקר, והן סותרות את מה שאומרים בערב.

משה שרוני:

יושבת-ראש ועדת הכנסת, מה שהיא אמרה עד היום, היא עמדה מאחורי זה.

היו"ר רוחמה אברהם:

אז למה אתה מטיל ספק?

ראובן ריבלין:

אני פוחד, שגברתי לא יודעת מה שהיא אומרת.

היו"ר רוחמה אברהם:

גברתי מאוד יודעת מה היא אומרת. אם אתה רוצה, אני מוכנה לפרט לך.

ראובן ריבלין:

אשאל רק שאלה אחת. האם כל אותם חוקים שיפוצלו יוצבעו בהצבעה רגילה ולא
במסגרת חוק ההסדרים?

היו"ר רוחמה אברהם:

חד-משמעית כן.

ראובן ריבלין:

זו בשורה.

היו"ר רוחמה אברהם:

אתה מוכן לברך על הבשורה קצת יותר, אדוני?

ראובן ריבלין:

לא רק שאני מברך על הבשורה, אני חושב שמגיעה מדליה לכל הקואליציה. אבל אני
אומר לך שאני מבקש מדליה על תנאי, כמובן. כולם היו בני וכולם יושבים על
תנאי. התנאי הוא שזה תמומש. מה שאת אומרת עכשיו הוא דבר מרחיק לכת וחשוב
מאוד.

היו"ר רוחמה אברהם:

לאור ניסיונו של אדוני – ההוצאה לפועל, המבנה התאגידי של קופות החולים,
לדוגמה.

ראובן ריבלין:

כל חוק שיועבר לוועדה הייעודית שלו ולא לוועדת הכספים, יוצבע בנפרד בכנסת?

היו"ר רוחמה אברהם:

רגע.

ראובן ריבלין:

אז אולי תסבירי.

היו"ר רוחמה אברהם:

בניגוד לפעמים עברו, שבהן ועדת הכנסת שימשה מעין חותמת גומי – קיבלה את חוק
ההסדרים ואת חוק התקציב והעבירה אותם ישר לוועדת הכספים, הפעם עיקר
הפיצולים יהיו כאן בוועדה.

לכן אני לא מכנסת את ועדת הכנסת בנושא חוק ההסדרים והתקציב עד שתושג הסכמה
מלאה מה מפצלים ועל מה מצביעים בנפרד. מרבית הפיצולים יהיו לפי סעיף 121
לתקנון. ברגע שנחליט שזה יועבר לוועדה, לא כל החוקים יגיעו להצבעה ב-31
בדצמבר. גם אלו שיגיעו במועד זה, ונחליט על פיצול לגביהם, יוצגו בנפרד
על-ידי יושבי-ראש הוועדה, וחברי הכנסת יוכלו לדעת על מה הם מצביעים.

ראובן ריבלין:

אני מברך אותך, אבל מה שהיה הוא שיהיה, לא השתנה שום דבר.

משה שרוני:

אני מבקש לדון כמה שיותר מהר בנושא, כדי שאתכונן. סעיפים 32-28 צריכים
לעבור לוועדה שלי. אני יכול לגמור את כל הנושא הזה בתוך שבועיים.

אביגדור יצחקי:

אל תגיד את זה. אתה צריך לדון בזה ברצינות. בכובד ראש.

היו"ר רוחמה אברהם:

בואו לא נרתום את הסוסים לפני העגלה.

משה שרוני:

איזה כובד ראש? כל חוק ההסדרים חרטא.

ראובן ריבלין:

יצביעו על חוק ההסדרים כולו יחד.

היו"ר רוחמה אברהם:

לא, זה לא נכון.

ראובן ריבלין:

אלא על מה שיפוצל.

היו"ר רוחמה אברהם:

יהיו הרבה מאוד דברים שיפוצלו.

ראובן ריבלין:

יהיו דברים שבהם הדיון יפוצל, אבל לא תפוצל ההצבעה.

היו"ר רוחמה אברהם:

גם ההצבעה תפוצל, אדוני.

אביגדור יצחקי:

אפשר לסכם שבכל מה שתרצו להצביע בעד, נצביע בנפרד.

ראובן ריבלין:

הבנתי. זה בהחלט יצירתי.

היו"ר רוחמה אברהם:

אדוני, אתה רוצה להציע הצעה לסדר?

משה שרוני:

לא, אני מבקש מחבר הכנסת ריבלין, אחרי שנוכיח שמה שהיושבת-ראש אמרה, שתגיש
זר פרחים ליושבת-ראש.

ראובן ריבלין:

אני כבר מביא לה זר פרחים, בלי קשר.אני לא רוצה להכשיל אותה, מילתה תמיד
מילה בסלע.

מוחמד ברכה:

גברתי היושבת-ראש, בדרך כלל נותנים הצעה לסדר על נושא שאיננו בסדר היום.
הפעם זה הפוך – נושא שהוסר מסדר היום בצורה שרירותית. הגשנו הצעת אי-אמון
בממשלה, והיא היתה אמורה לעלות היום. היושבת-ראש, על דעת עצמה, החליטה
להוריד אותה, בניגוד לתקנון. מזכיר הכנסת פנה אלי, ממזכירות הכנסת פנו אלי.

ראובן ריבלין:

זה בניגוד לחוק.

מוחמד ברכה:

בניגוד לחוק. אמרתי שאני לא מוכן להוריד את ההצעה.

העניין הוא בכך שראש הממשלה אינו בארץ. אם ראש הממשלה באמת רוצה לענות על
הצעת האי-אמון, יש טעם לדחות את זה לשבוע הבא, כדי שנשמע את דבריו. אך היות
שלא הוא שמשיב, והיות שאנחנו חושבים שזה נושא דחוף, אין שום מקום לכך.

משה שרוני:

על מה אי-אמון?

מוחמד ברכה:

לא חשוב.

משה שרוני:

חברי הוועדה צריכים לדעת.

יעקב מרגי:

הוא מדבר על העיקרון.

מוחמד ברכה:

חבר הכנסת שרוני, בוא לא נעשה מזה בדיחה, היום אתם בקואליציה, אולי מחר
תהיו באופוזיציה.

משה שרוני:

עזוב מקואליציה ואופוזיציה.

מוחמד ברכה:

אולי מחר אתה תהיה באופוזיציה ואתה תצטרך את זה? אתה לא שומע מה אני אומר.

משה שרוני:

כשאני אהיה באופוזיציה אעשה ביקורת קונסטרוקטיבית, לא "כלם פאדי", באמת.

מוחמד ברכה:

הנושא של האי-אמון הוא מה שקרה בבית חאנון בשבוע שעבר. זה הוגש ביום רביעי
בבוקר כהצעות דחופות לסדר היום. הנשיאות, והיושבת-ראש בראשה, לא הכירו
בדחיפות של הנושא. אילו הכירו בכך, באמת היה אפשר לומר שהנושא עלה על סדר
היום של הכנסת, ולא צריך כפילות. אבל גם לא להכיר בדחיפות בשבוע שעבר וגם
להוריד את הצעת האי-אמון, בניגוד לחוק?

אין ליושבת-ראש סמכות ואין לנשיאות סמכות, ואני מבקש לשמוע את דעת היועצת
המשפטית בעניין, להוריד הצעת אי-אמון על דעת עצמ0. דחיית הצעת אי-אמון בגלל
נסיעת ראש הממשלה – זה נוהג, זה לא חוק. החוק אומר דבר חד-משמעי וברור:
כשיש הצעת אי-אמון היא בראש סדר היום ביום שני. אני מבקש שנשמע היועצת
המשפטית, ברשותך.

היו"ר רוחמה אברהם:

אתן ליועצת המשפטית להשמיע את דברה. מלבד התקנון, בבית הזה תמיד יש נוהגים
ומנהגים.

מוחמד ברכה:

הם הופרו, אנחנו לא הראשונים.

היו"ר רוחמה אברהם:

המנהגים הם שכשראש הממשלה בחוץ-לארץ לא מגישים אי-אמון. אני מקבלת
מהיושבת-ראש את כל מה שעל סדר היום, היא קובעת, זו הפררוגטיבה שלה. מכיוון
שלא קיבלתי את זה על סדר היום, אני לא יכולה,

מוחמד ברכה:

הוועדה הזאת היא אם הבית.

היו"ר רוחמה אברהם:

בסדר. אבל אני מקבלת את סדר היום מהיושבת-ראש, ואני אומרת שלא קיבלתי את זה
הפעם.

מוחמד ברכה:

ועדת הכנסת אמונה על יישום תקנון הכנסת, נכון?

היו"ר רוחמה אברהם:

לא קיבלתי את האי-אמון. אני מקבלת את זה ממזכירות הכנסת ומהיושבת-ראש. לא
קיבלתי את זה.

היו"ר רוחמה אברהם:

היום לא קיבלת, אבל אתמול זה היה וגם שלשום. כל סוף השבוע זהה היה. ברשות
היושבת-ראש, בואו נפתור את העניין המשפטי קודם כול. נשמע את דעת היועצת
המשפטית, ואחר כך ננהל את הדיון.

ארבל אסטרחן:

כפי שאמר חבר הכנסת ברכה, תקנון הכנסת קובע, בסעיף 36, שהצעה להביע
אי-אמון, שהוגשה בדרך של הצעת סעיף לסדר היום, אם הוגשה בזמן – עד תום
הישיבה בשבוע שעבר –

מוחמד ברכה:

כל התנאים מתקיימים כאן.

ארבל אסטרחן:

הצעה כזאת תידון בישיבת הכנסת הרגילה הראשונה בשבוע שלאחר הגשת ההצעה,
ותדחה דיון בכל סעיף אחר. הוראת התקנון ברורה בעניין.

מוחמד ברכה:

זה חד-משמעי. אני רוצה להוסיף משפט אחד, ברשותך גברתי. פעם היה חשוב מאוד
לקחת בחשבון את העובדה שראש הממשלה אינו בארץ, כי אז ראש הממשלה נבחר באופן
ישיר והצעת האי-אמון היתה בראש הממשלה. כעת ההצעה היא לאי-אמון בממשלה.
ממילא השר המקשר או מי שלא יהיה, הוא שיענה, ולא ראש הממשלה עצמו.

לכן אני חושב שזה בניגוד גמור לתקנון. אני לא אוהב שבתי משפט מתערבים
בעבודת הכנסת. אני באמת לא אוהב את זה, וכולם יודעים שזו מסורת בסיעה שלנו.
אנחנו מסרבים שבית המשפט יתערב בעבודת הכנסת, שהיא הריבון. לא לדחוף אותנו
לשם.

ארבל אסטרחן:

עוד מילה להשלים: אכן הנוהג והנוהל הם מוסד מוכר בכנסת, אבל חוק יסוד:
הכנסת הוא זה שמכיר בהם והוא שיוצר את תקנון הכנסת ומעניק לו את תוקפו. חוק
זה קובע שהכנסת תקבע את סדרי עבודתה, כל עוד לא נקבעו בחוק הם ייקבעו
בתקנון. מוסיף חוק היסוד ואומר: כל עוד לא נקבעו סדרי עבודה כאמור, תנהג
הכנסת לפי הנוהג והנוהל. אבל אין ספק שהנוהג והנוהל נסוגים מפני הוראות
שקבועות בחוק ובתקנון.

ראובן ריבלין:

באחת מהכנסות הקודמות היתה יושבת-ראש סיעה שהגישה הצעת אי-אמון כשאריאל
שרון נסע לחוץ-לארץ. יושב-ראש הכנסת פנה אליה בבקשה שתקפיד על הנוהג שלא
מגישים הצעת אי-אמון כשראש הממשלה בחוץ-לארץ. היא אמרה שאת הצעת האי-אמון
היא מגישה משום שהוא נוסע לחוץ-לארץ, על עצם נסיעתו. ובכל זאת, התחננתי
וביקשתי שיורידו. באותה עת סיעות רבות הגישו הצעות אי-אמון.

אני רוצה להדגיש ולומר. יש תקנון הכנסת, ואפילו ניתן להתפשר עליו בהסכמה
כללית לפי סעיף 148. יש סעיף אחד שאין יכולת להתפשר עליו, סעיף שלא נותן
אפשרויות: כאשר סיעה מגישה הצעת אי-אמון, זה הדבר הראשון, זה ידחה כל דבר.

פעם אחת עלתה שאלה: יש בחוק הוראה לגבי מקרה ש-40 חברי כנסת מגישים.
וכשפותחים את מושב החורף, כתוב שראש הממשלה צריך לתת את דברו לאומה. השאלה
היא מה גובר על מה. זה נתון לשיקול דעת, אם שני המקרים מתקיימים. כאן אפילו
הסכמנו.

מוחמד ברכה:

בכל מקרה, לא להשמיט את זה מסדר היום.

ראובן ריבלין:

אין אפשרות ליושב-ראש הכנסת, אלא לבקש מהסיעות ולדבר על לבן שיסירו את
ההצעה מסדר היום. אין לו שום סמכות להוריד את ההצעה מסדר היום.

לא טוב נעשה, אם הדבר יהיה בבחינת הוראה של בית משפט על דבר שהוא מובן
מאליו. בכל הכבוד, כל הסיעות של הבית שרואות בנסיעת ראש הממשלה דבר חשוב
ביותר או מכבדות את הנוהג, שלא ישתתפו בדיון.

אבל אי-אפשר בשום אופן לפגוע בכללי המשחק, חבר הכנסת שרוני, בכל הכבוד
להתייחסות שלנו להצעה כזאת או אחרת. ברגע שפגעת בכללי המשחק, או בחוק, זה
לא יכול להיות. לא ייתכן שהכנסת תפר החוק של עצמה. הצעת אי-אמון צריכה
להישמע כנושא ראשון אם הוגשה כדין, כלומר עד יום רביעי, בשעה מסוימת.

אם אכן כל התנאים נתמלאו, בכל הכבוד ליושב-ראש הכנסת, הוא לא יכול לעשות
דין לעצמו. הוא יושב-ראש הכנסת על-פי התקנון, והוא יושב-ראש הכנסת על מנת
לדאוג לכך שהכנסת תפעל לפי החוק. אני שוועדת הכנסת, ששומעת ערעורים על
החלטות היושב-ראש גם לגבי סדר היום, תפנה מייד את תשומת לב מזכיר הכנסת
לכך. בכל הכבוד, אפשר גם לפנות גם למנכ"ל, אבל בעניין זה המזכיר הוא שמבין
תקנון. אבל אפשר גם לפנות למנכ"ל, אין לי בעיה.

היו"ר רוחמה אברהם:

אני רוצה להזכיר לאדוני, שהיה נושא מסוים שנהגנו בו כאשר חברי כנסת היו
בחגים וביקשו שהכנסת לא תעלה דברים. זה לא כתוב בחוק.

ראובן ריבלין:

העלו.

אביגדור יצחקי:

זה לא קונטרוברסלי. זה בעובדות.

ראובן ריבלין:

בסדר. אבל אני מדבר כעת רק על עובדות.

משה שרוני:

חבר הכנסת ריבלין, אי-אפשר כל הזמן לעשות אי-אמון. באמת.

ראובן ריבלין:

אני מסכים עם שרוני, אי-אפשר עם אי-אמון. אגב, מיותר שנהיה שלושה ימים
בשבוע, אפשר להתכנס פעם בחודש, אפשר כל מיני דברים ששרוני מציע. אני תומך
בכל דבר שהוא מציע, בלבד שזה יבוא כהצעת חוק. רוצה שנגיש שנינו הצעת חוק?

משה שרוני:

כן.

אביגדור יצחקי:

אני רוצה.

מוחמד ברכה:

בכנסת הקודמת הימין הגיש הצעת אי-אמון כשראש הממשלה לא היה בארץ, בימי
ההתנתקות, זה קרה.

משה שרוני:

כל הצעות האי-אמון הן קנטרניות.

ראובן ריבלין:

אבל אין לנו סמכות להחליט, הם נבחרו בדיוק כמוך.

היו"ר רוחמה אברהם:

שמעתי. אני מציעה דבר כזה, וחבר הכנסת ריבלין, אני בטוח שהצעה תהיה על
דעתך. אני מציעה שבשעות 13:00-12:00 תשבו עם היושבת-ראש. אם לא תגיעו
להסכמה כלשהי, אכנס ישיבה נוספת בשעה 13:00 ונחליט על קביעת סדר היום
במליאה.

משה שרוני:

ב-13:00 יש לנו משהו אחר.

אביגדור יצחקי:

תחליטי מעכשיו.

היו"ר רוחמה אברהם:

אני מציעה את השעה 12:30.

ראובן ריבלין:

זה צריך להיות ראשון.

מוחמד ברכה:

בהסכמה, אני מוכן שזה יהיה ב-17:30.

היו"ר רוחמה אברהם:

אני מציעה שהצדדים ינסו להגיע להסכמה. תעדכנו אותי. אם לא תעדכנו אותי או
אם אין הסכמה, ב-12:30 תתקיים ישיבת ועדת הכנסת, כדי לקבוע את סדר היום.

משה שרוני:

שיושבת-ראש הכנסת תקבל את זה, תהיה הצעת אי-אמון, ונדון בזה ב-23:00.

היו"ר רוחמה אברהם:

אני לא יכולה להעלות משהו שאינו על סדר היום. לפי התקנון.

משה שרוני:

נתחיל את המושב ב-23:00.

היו"ר רוחמה אברהם:

הנושא שיש לנו על סדר היום הוא שינוי שם ועדת הפנים ואיכות הסביבה. חבר
הכנסת ברכה.

מוחמד ברכה:

היא אפילו לא טרחה להרים טלפון.

יעקב מרגי:

כל הנוכחים מסכימים.

היו"ר רוחמה אברהם:

יושבת-ראש הכנסת העבירה אלי את פנייתו של השר גדעון עזרא, השר להגנת
הסביבה, לפיה בחודש יוני שנה זו שונה שם המשרד שהוא עומד בראשו מהמשרד
לאיכות הסביבה אל המשרד להגנת הסביבה, בהתאם להחלטת ממשלה. לפיכך השר להגנת
הסביבה מבקש לשנות את שם ועדת הפנים ואיכות הסביבה לוועדת הפנים והגנת
הסביבה. במקביל פנה אלי יושב-ראש ועדת הפנים ואיכות הסביבה בבקשה לשנות את
שם הוועדה כאמור.

אם לחברים יש משהו לומר בעניין, בבקשה.

ארבל אסטרחן:

אני רוצה לומר מילה. כמובן, לא מדובר בשאלה משפטית, אפשר לשנות את השם, אבל
אני רוצה להבהיר שזה לא מחויב. המשרד יכול להיקרא המשרד להגנת הסביבה
והוועדה יכולה להמשיך ולהיקרא כפי שנקראה שנים רבות, ועדת הפנים ואיכות
הסביבה.

משה שרוני:

מה ההבדל בין איכות הסביבה להגנת הסביבה? יושבים עם הכידונים?

ארבל אסטרחן:

חשבתי ש"איכות הסביבה" הוא ביטוי רחב יותר. אני לא בטוחה שבקשת יושב-ראש
הוועדה היא בקשה נכונה, אבל זו בקשתו. בכל מקרה, אם מחליטים לעשות את
השינוי, היום בסמכויות ועדת הפנים ואיכות הסביבה לא מופיע הנושא של איכות
הסביבה בכלל. יש שלטון מקומי, כניסה לישראל, מרשם אוכלוסין, אזרחות. לכן
במקביל לשינוי השם יש גם מקום בסמכויות להוסיף את המילים "איכות הסביבה".

היו"ר רוחמה אברהם:

יש עמדה?

משה שרוני:

מה זה "הגנת הסביבה"? זה שם בומבסטי. "איכות הסביבה" זה נכון.

היו"ר רוחמה אברהם:

אז אדוני מציע להשאיר את השם.

אביגדור יצחקי:

"הגנת הסביבה" זה יותר נכון, זה לא רק מפגעים תברואתיים, יש גם קרינה וכו'.

יעקב מרגי:

מה גם שהמשרד שונה.

היו"ר רוחמה אברהם:

אני עוברת להצבעה. מי בעד ל שינוי שם הוועדה ל"הגנת הסביבה" והוספת הסמכות?

ה צ ב ע ה

בעד – 3

נגד – 1

היו"ר רוחמה אברהם:

שלושה בעד, אחד מתנגד. חבר הכנסת ראובן ריבלין מודיע שלא השתתף בהצבעה.

ראובן ריבלין:

נכון, כי אני לא מבין את ההבדל, אין לי הנתונים להבין את חשיבות שינוי השם.
בדרך כלל אני חושב שמה שעשו האבות המייסדים היה טוב, לא צריך לשנות מהר
מדי.

משה שרוני:

"איכות הסביבה", זה יותר תרבותי וחינוכי.

הישיבה ננעלה בשעה 10:30.
