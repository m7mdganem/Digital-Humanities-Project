פרוטוקולים/ועדת הכנסת/5382

ירושלים, כ"א בתמוז, תשס"ב

1 ביולי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 321

מישיבת ועדת הכנסת

מיום רביעי, כ"ה בסיוון, התשס"ב (5 ליוני, 2002), שעה 19:15

סדר היום: קביעת סדרי דיון בחוק תוכנית החירום הכלכלית במליאת הכנסת

נכחו:

חברי הוועדה:

זאב בוים – מ"מ היושב ראש

מיכאל איתן

מוחמד ברכה

יצחק גאגולה

עבד אלמאלכ דהאמשה

מרדכי משעני

ויצמן שירי

מוזמנים:

דוד לב

יועץ משפטי: ארבל אסטרחן

מנהל/ת הוועדה: אתי בן יוסף

קצרנית: לאה קיקיון

קביעת סדרי דיון בחוק תוכנית החירום הכלכלית במליאת הכנסת

היו”ר זאב בוים:

שלום לכם, אני פותח את הישיבה. אנחנו קבענו מסגרת בהסכמה, במסגרת ועדת
הסכמות.

עבד אלמאלכ דהאמשה:

הסכמה בין מי למי?

היו”ר זאב בוים:

זהבה גלאון ואנוכי, בנוכחות יושב ראש הכנסת. ההסכמה היתה שהדיון יהיה דיון
של שלוש שעות. הוא יתחיל בערך בשעה 20:00.

מיכאל איתן:

איזה דיון זה, אישי ?

היו”ר זאב בוים:

חלוקת הזמן היא סיעתית.

מוחמד ברכה:

יש דבר אחד שהוא לא הוגן בעניין הזה – שמי שלא הגיש שום הסתייגות, מי שלא
התעניין בתקציב –

היו”ר זאב בוים:

לא מקבל זמן.

מוחמד ברכה:

מה זאת אומרת? מקבל זמן כמו אלה שהגישו.

היו”ר זאב בוים:

לא. הלכתי לפי קבוצות. אני אסביר: לקחנו את כל קבוצות המסתייגים וחילקנו
להם זמן. אני רק תרגמתי – למשל, אם המסתייגים הם חברי הכנסת מוסי רז
ואבשלום וילן, כתבתי – מרצ. יחד עם זה, למשל – יש הסתייגות מיוחדת בעניין
נשים, של חברת הכנסת נעמי חזן, ואחרות, ונתתי גם להם. כלומר, כל קבוצת
מסתייגים קיבלה זמן. את הזמן נתנו יותר לאופוזיציה. יש לנו חלוקה של 160
דקות נטו, ועוד צריך לתת זמן לשר האוצר ולחבר הכנסת ויצמן שירי, שהם פותחים
וסוגרים את הדיון. נתתי לאופוזיציה 100 דקות מתוך ה- 160 דקות. אני אומר
לכם איך זה מחולק בחלוקה פנימית. בתוך האופוזיציה, מרצ מקבלת 30 דקות,
קבוצת העבודה, שכוללת את חברי הכנסת אברהם שוחט, חיים רמון, נואף מסאלחה
ויוסי כץ – 20 דקות. קבוצת ש,ס מקבלת 15 דקות, קבוצת שינוי- 15 דקות, קבוצת
יהדות התורה מקבלת 10 דקות. קבוצת גשר תקבל 5 דקות, קבוצת המפד"ל – 10
דקות. יש קבוצה משותפת של קואליציה-אופוזיציה והיא תקבל 10 דקות. קבוצת
דהאמשה תקבל 10 דקות, קבוצת עמיר פרץ – 5 דקות, קבוצת יורי – גנדי של
העולים החדשים תקבל 5 דקות. קבוצת ברכה תקבל 15 דקות, קבוצת בשארה – כנעאן
תקבל 5 דקות, קבוצת נעמי חזן תקבל 5 דקות.

בסך הכל- 160 דקות נטו, ואם אני לוקח בחשבון את שר האוצר סילבן שלום ואת
יושב ראש הוועדה המיוחדת, חבר הכנסת ויצמן שירי - -

עבד אלמאלכ דהאמשה:

אנחנו קבוצה של 3 ח"כים. לא יכול להיות שכל אחד מאתנו ידבר פחות מ- 5 דקות,
ולשלישיות אחרות נתת יותר. למשל – שלשית רמון, כץ ושוחט, שהם מהקואליציה.

היו”ר זאב בוים:

הם מהאופוזיציה. אם זה היה בדיון רגיל של התקציב היית מקבל יותר. במסגרת של
שלוש דקות אני נותן לך 10 דקות. תחלק את זה איך שאתה רוצה.

עבד אלמאלכ דהאמשה:

אבל לא יעלה על הדעת שכל אחד ידבר פחות מ- 5 דקות על נושא כל כך חשוב.
תעביר את זה ל- 15 דקות.

היו”ר זאב בוים:

אני לא אוכל, אני לא רוצה לגרור את זה. אתה סגן יושב ראש הכנסת, ואתה יודע
איך זה הולך. אחרי הזמן שנקבע פה עוד יש גלישה. לא כל יושב ראש מקפיד.

עבד אלמאלכ דהאמשה:

זה עניין אחר. זה לא נושא שצריך להיתקע עליו שעות.

היו”ר זאב בוים:

אני רוצה לראות מאיפה אני מוריד, אחרת אני יוצר גלישה.

עבד אלמאלכ דהאמשה:

-   - -

היו”ר זאב בוים:

טוב, כדי שלא נרגיש את זה – שכל אחד מכם ידבר 4 דקות.

סגן מזכיר הכנסת דוד לב:

לפי סעיף 131 לתקנון, בדיוני תקציב ובמקרים מיוחדים, ועדת הכנסת קובעת סדרי
דיון מיוחדים. ההחלטה היא לפי סעיף זה. המסגרת היא כפי שאתה תגיד, והחלוקה
היא לפי מה שקראת, ותהיה רשימה מסודרת.

היו”ר זאב בוים:

בסדר. אם כך – לפי סעיף 131 לתקנון, בעניין סדרי דיון מיוחדים, אני מעלה
להצבעה את ההצעה שהצעתי על מסגרת דיון של שלוש שעות, שהיא על בסיס קבוצות
המסתייגים בחלוקה כפי שאמרתי, וכפי שנפרסם. אני אקבע זמן לקבוצה, ואתם
תחליטו ביניכם על החלוקה.

מיכאל איתן:

יש לי הערה – יש איזושהי בעיה עם כל העניין הזה, אתה לא חבר בוועדת הכנסת,
כך נדמה לי. מישהו אחר צריך לקיים את ההצבעה.

היו”ר זאב בוים:

אני לא חושב שזה נכון, אני חבר בוועדת הכנסת. אני לא חבר בוועדה המיוחדת,
אבל חבר בוועדת הכנסת, ויושב ראש ועדת הכנסת ביקש ממני - -

אני מעמיד את ההצעה להצבעה. מי בעד? מי נגד? תודה, ההצעה למסגרת הדיון
התקבלה.

אני מודה לכם, הישיבה נעולה.

הישיבה ננעלה בשעה 19:45 
