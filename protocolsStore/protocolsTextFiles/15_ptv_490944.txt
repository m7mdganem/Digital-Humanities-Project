פרוטוקולים/ועדת הכנסת/990

ירושלים, ט"ו באב, תש"ס

16 באוגוסט, 2000

הכנסת החמש-עשרה נוסח לא מתוקן

מושב שני

פרוטוקול מס' 122

מישיבת ועדת הכנסת

שהתקיימה ביום רביעי, א' באב התש"ס-2.8.2000 , בשעה 10:30

נכחו:

חברי הוועדה:

היו"ר ס' טריף

מ' שטרית

ר' ריבלין

א' כהן

נ' חזן

ז' גלאון

ש' יהלום

י' אדלשטיין

א' זנדברג

ע' דהאמשה

י' שטרן

מ' נהרי

מוזמנים:

מזכיר הכנסת א' האן

ד' לב – סגן מזכיר הכנסת

א' לוי – מנהל בנא"מ

ר' בלושטיין – עוזר פרלמנטרי

ת' בן-חיים – עוזרת פרלמנטרית

ט' חכימיאן – גזברות הכנסת

יועץ משפטי: צ' ענבר, א' אסטרחן

מנהל/ת הוועדה: א' בן-יוסף

קצרנית: ת' בהירי

סדר היום:

 1. פטור מחובת הנחה

2.  מינוי ממלא-מקום ליו"ר הכנסת בתקופת העדרו מן הארץ

3.  ועדת מישנה של ועדת הכנסת לעניין ערוץ 33

4.  אישור הרכב ועדת מישנה ללקחי אסון גשר המכביה

5.  כינוס הוועדה בפגרה

6.  מענק הסתגלות – תיקון סעיף 15א להחלטת גמלאות לנושאי משרה
    ברשויות השלטון (חברי כנסת ושאיריהם)(תיקון מס' 2), התש"ס-2000.

7.  הסרת הבקשה לרוויזיה (שכר עוזרים פרלמנטריים)

8.  פטור מחובת הנחה

9.  שונות.

פטור מחובת הנחה

היו"ר סאלח טריף:

אני פותח את הישיבה. על סדר היום בקשת שחרור מחובת הנחה של חוק חשוב מאד
שצריך לעבור היום בקריאה שניה ובקריאה שלישית. מדובר למעשה בשלוש הצעות
חוק: השאלת ספרי לימוד התש"ס-2000, הצעת חוק הרשויות המקומיות (ייחוד
הקצבות למטרות חינוך), והצעת חוק הספרים( חובת מסירה וציון פרטים),
התש"ס-2000. אלו הצעות חוק בנושא החינוך המוסכם על כולנו. חבר הכנסת זבולון
אורלב, יו"ר ועדת החינוך וועדת החינוך אשר יזמה את הנושאים, צריכים להשלים
את המלאכה, כדי שיהיו לנו הסדרים טובים וחדשים לפני פתיחת שנת הלימודים.

אני מבקש לאשר את הבקשה לפטור מחובת הנחה. מי בעד? מי נגד?

הצבעה

בעד - רוב

נגד - אין

אושר

ראובן ריבלין:

אתה לא יכול להצביע בבת-אחת על כל שלושת החוקים.

היו"ר סאלח טריף:

רבותי, מי בעד אישור פטור מחובת הנחה של החוק הראשון : השאלת ספרי לימוד,
התש"ס-2000?

הצבעה

בעד - רוב

נגד - אין

אושר

מי בעד אישור פטור מחובת הנחה של החוק השני: הצעת חוק הרשויות המקומיות
(ייחוד הקצבות למטרות חינוך), התש"ס-2000?

הצבעה

בעד - רוב

נגד - אין

אושר

מי בעד אישור פטור מחובת הנחה של החוק השלישי: חוק הספרים (חובת מסירה
וציון פרטים), התש"ס-2000?

הצבעה

בעד - רוב

נגד - אין

אושר

היו"ר סאלח טריף:

אבקש מחבר הכנסת מודי זנדברג להציג לנו את חוק הביטוח הלאומי.

אליעזר זנדברג:

מדובר בהגדלת הקצבה לילד נכה במשפחות שיש בהן יותר מילד נכה אחד, כאשר
הביטוח הלאומי ומשרד האוצר תומכים. הנוסח שהובא עכשיו, הוא הנוסח שהביטוח
הלאומי הציג לנו, לכן אין עם זה בעיה. צריך פטור מחובת הנחה, על מנת להשלים
את הכנת החוק לקריאה שניה ולקריאה שלישית.

היו"ר סאלח טריף:

אני מבקש לאשר את בקשתם של חברי הכנסת זנדברג וגוז'נסקי. מי בעד? מי נגד?

הצבעה

בעד - רוב

נגד - אין

אושר

מינוי ממלא מקום ליו"ר הכנסת בתקופת העדרו

היו"ר סאלח טריף:

יו"ר הכנסת, חבר הכנסת בורג, ייעדר מהארץ בשליחות ממלכתית מיום ז' באב
התש"ס (8 באוגוסט 2000), עד ליום כ' באב התש"ס (21 באוגוסט 2000), יום שובו
ארצה.

ממלאת מקומו היא חברת הכנסת נעמי חזן.

ועדת מישנה של ועדת הכנסת לעניין ערוץ 33

היו"ר סאלח טריף:

אני מבקש את אישורה של הקמת ועדת מישנה של ועדת הכנסת לעניין ערוץ 33,
בהמשך להחלטה שהתקבלה, והגשת תכנית לוועדה בעניין פעילות הערוץ.

חברי הוועדה המוצעים: חבר הכנסת סאלח טריף – יושב ראש, חבר הכנסת מאיר
שטרית, חבר הכנסת שאול יהלום, חברת הכנסת זהבה גלאון וחבר הכנסת יאיר פרץ.

זהבה גלאון:

אני לא רוצה להיות חברה בוועדה.

יורי שטרן:

אני מבקש שנציג העליה הרוסית יהיה חבר הוועדה.

זהבה גלאון:

שייכנס במקומי.

היו"ר סאלח טריף:

בסדר. מי בעד אישור הרכב הוועדה?

  הצבעה

  בעד - רוב

  נגד - אין

  אושר

כינוס הוועדות בפגרה

מאיר שטרית:

היושב-ראש יצא למספר דקות, ואני ממלא את מקומו. בהתאם לסעיף 99 לתקנון
הכנסת, אבקש אישורה של ועדת הכנסת להתיר לוועדת החקירה הפרלמנטרית לעניין
הסחר בנשים להמשיך בעבודתה בימי הפגרה.

אנחנו צריכים לקבל החלטה כללית לגבי עבודת הוועדות, כפי שקובעים מדי שנה:
ועדת הכנסת על-פי סמכותה בסעיף 99 לתקנון הכנסת מטילה על ועדות הכנסת
להמשיך בעבודתן בימי פגרת הקייץ. אולם מספר הישיבות שוועדה כלשהי תקיים, לא
יעלה על שש, אלא אם התיר ישיבה או ישיבות נוספות. לעניין זה, ישיבות ועדת
מישנה וסיורים כמוהם כישיבות ועדה. הגבלה זו לא תחול על ועדת החוץ והביטחון
ועל ועדת הכספים.

משה גפני:

ישנה ועדה מיוחדת לנושא הבג"צ.

מאיר שטרית:

נוסיף גם את ועדות החקירה הפרלמנטריות שלא תהיינה מוגבלות במספר ישיבות,
כמו גם ועדת הכספים וועדת החוץ והביטחון.

שאול יהלום:

עם כל הכבוד לחבר הכנסת גפני, בקשה כזו צריכה להיות מוגשת על-ידי יושב ראש
הוועדה. מה שמבקש חבר הכנסת גפני נוגע לוועדה מיוחדת מסויימת, ואני אומר
שיושב ראש אותה ועדה צריך לפנות בבקשה.

מאיר שטרית:

יושב ראש הכנסת יכול להתיר קיומן של יותר משש ישיבות, אם יהיה צורך.

משה גפני:

יושב ראש הוועדה, בישיבה הראשונה של הוועדה המיוחדת, אמר שהוא רוצה לקיים
הרבה ישיבות.

שאול יהלום:

שיפנה בקשה לוועדת הכנסת.

מאיר שטרית:

אנחנו מתירים קיומן של עד שש ישיבות לכל הוועדות, כולל הוועדות המיוחדות
וועדות החקירה הפרלמנטריות. אם תרצינה הוועדות לקיים ישיבות נוספות, תפנינה
ליושב ראש.

הצבעה

בעד - רוב

נגד - אין

אושר

אישור הרכב ועדת מישנה ללקחי אסון גשר המכביה

מאיר שטרית:

חברי הוועדה: היושב ראש – סאלח טריף, אלי בן-מנחם, נעמי חזן ויורי שטרן.

יורי שטרן:

התלוננתי בפני יושב ראש הוועדה: בשבוע שעבר הגשתי ערעור על-כך שהורידו מסדר
היום הצעה דחופה שנושא הגדלת פערי הכנסות. שאלתי איך יכול להיות שאחרי כל
הדיווחים בעתונות, מורידים מסדר היום נושא כה חשוב. נאמר לי שהנושא הורד
על-ידי נשיאות הכנסת, בגלל שחבר הכנסת אלי בן-מנחם מסיעת ישראל אחת הגיש את
הנושא כהצעה רגילה, ואז כל ההצעות הדחופות יורדות. התברר אחר-כך שאלי
בן-מנחם לא הגיש כל הצעה רגילה בנושא הזה, אלא הגיש כמונו הצעה דחופה,
ואחרי שהיא נדחתה הוא החליף אותה בהצעה רגילה.

ראובן ריבלין:

אנחנו משנים את סדר היום? תתחילו להבחין בין טפל לעיקר, יש דברים יותר
חשובים.

יורי שטרן:

אני חבר ועדה כמוך. ביקשתי להעלות את ההצעה לסדר באותו שבוע, ואי אפשר היה
להעלות אותה, כי יושב ראש הכנסת לא מצא לכך מקום. או שהיתה פה טעות או
שהיתה פה הטעיה. אני מבקש מיושב ראש הוועדה לבדוק בפרוטוקול איך כל הסיפור
הזה נולד. לא יכול להיות שעל בסיס מידע מטעה ומוטעה מקבלים החלטות.

מאיר שטרית:

מנהלת ועדת הכנסת, אתי בן-יוסף, תבדוק את הרישום בפרוטוקול, כדי שנדע מה
קרה בעניין זה, ואחר-כך תשמע אותך ועדת הכנסת יחד עם אלי בן-מנחם.

יורי שטרן:

לא אלי אמר שהוא הגיש, אמרו זאת במקומו. זה נאמר בשם הנשיאות.

היו"ר סאלח טריף:

נטפל בכך ונחליט מה לעשות.

ראובן ריבלין:

כמרכז הסיעה שלי וסיעות אחרות, אני צריך להיות במליאה בעוד דקה. על סדר
היום עניין הנוגע לאופוזיציה, האם אתה דן בכך או לא?

היו"ר סאלח טריף:

אני מציע להשאיר את הנושא הזה לישיבת הפגרה.

ראובן ריבלין:

בסדר.

מענק הסתגלות – תיקון סעיף 15א להחלטת גמלאות

לנושאי משרה ברשויות השלטון (חברי כנסת ושאיריהם)(תיקון מס' 2) התש"ס-2000

היו"ר סאלח טריף:

בעקבות מסקנות ועדת השופט אלוני בעניין מענק ההסתגלות, היתה הצעה של חברי
הכנסת מודי זנדברג ומאיר שטרית. דנו בעניין והחלטנו בעקבות המלצות הוועדה,
ונתבקשנו גם להחליט לגבי ההמשך.

מאיר שטרית:

הכנסת קיבלה ערימה של בוץ, על-כך שלפני התפזרות הכנסת הקודמת, בלחץ של חברי
כנסת אחרים, קיבלה החלטה לתת מענק הסתגלות בגובה 6 משכורות גם למי שהיה
בכנסת רק 4 חודשים.

ארבל אסטרחן:

4 משכורות גם למי שהיה בכנסת 6 חודשים.

מאיר שטרית:

בינתיים בוטלה ההחלטה וחברי הכנסת נתבקשו להחזיר את הכסף.

שאול יהלום:

מי מקבל היום את מענק ההסתגלות?

מאיר שטרית:

מי שכיהן קדנציה מלאה. באו חברי הכנסת והעלו הצעה שמודי ואני ניסחנו, לפיה
מי שכיהן תקופה מלאה, יקבל מענק הסתגלות. אבל מה קורה עם מי ששירת רק חצי
קדנציה או רבע ממנה? אנו מציעים שמי ששירת רק שנה אחת, על כל שנת שירות
יקבל מענק הסתגלות של חודש אחד.

שאול יהלום:

ופחות משנה?

היו"ר סאלח טריף:

ששה חודשים ומעלה, זה שנה.

מאיר שטרית:

אם כיהן שנתיים, הוא מקבל עבור חודשיים. עבור 3 שנים, 3 חודשים. זה לדעתי
דבר הגון וישר, ואף אחד לא יוכל לבקר זאת.

ארבל אסטרחן:

ואם שירת 12 שנים, כלומר 3 קדנציות?

היו"ר סאלח טריף:

זו שאלה שאינה מדברת על המצב הנוכחי.

שאול יהלום:

אם אדם שירת קדנציה של פחות מ-4 שנים?

מאיר שטרית:

על-פי ועדת גלנור, הוא מקבל 4 משכורות. זה נשאר.

שאול יהלום:

היחסיות שלך היא של זמן או של קדנציה?

מאיר שטרית:

של זמן.

שאול יהלום:

בוא נאמר שהקדנציה היא שנתיים וחצי, ואדם שירת מחצית הקדנציה, האם הוא יקבל
משכורת כהסתגלות?

מאיר שטרית:

השאלה הזו עלתה, ועל-כך היה ויכוח ביני לבין מודי. לבסוף הוא קיבל את דעתי.
אני טענתי שאנחנו לא יכולים לגרור את התקופה. אם הקדנציה תהיה שנה, כמו
הקדנציה הזו, ואדם שירת חצי או רבע קדנציה מתוך השנה, כלומר רק 3 חודשים,
אתה נותן לו מענק של שנה אחת.

שאול יהלום:

וזה ששירת כל הקדנציה, ואתה נותן לו 4 משכורות, זה לא צורם לך?

מאיר שטרית:

אם אדם התפטר מהכנסת או לא נבחר מחדש והכנסת התפזרה, הוא מפסיד את מקום
עבודתו.

שאול יהלום:

בוא נתאר לנו מצב בו יש בחירות אחרי שנה.

מאיר שטרית:

אז יקבלו 4 משכורות.

שאול יהלום:

תחשוב על אדם שנכנס לכנסת ולאחר חודש עזב. אחד שירת שנה ואחד 11 חודש. זה
ששירת שנה, יקבל 4 משכורות, וזה ששירת 11 חודש?

ארבל אסטרחן:

הוא יקבל עבור חודש אחד.

שאול יהלום:

זה צודק?

מאיר שטרית:

אחד יקבל 4 חודשים ואחד יקבל חודש. אבל אלה מקרים שוליים.

שאול יהלום:

מאחר ומענק ההסתגלות הוא לא לפי זמן אלא לפי קדנציה, כפי שקבעה ועדת גלנור,
כל מה שאני טוען הוא שצדק צריך להיות קדנציאלי ולא זמני. יכול להיות כאן
אבסורד, לכן אני אומר שאותו חבר כנסת יקבל באופן יחסי לקדנציה שהיתה. אם זו
תהיה קדנציה שלמה, זה מתיישב עם מה שאתה אומר, אם תהיה חצי קדנציה, זה
מתיישב עם מה שאני אומר. הרי צריך להיות כאן איזה שהוא צדק.

ארבל אסטרחן:

ההחלטה של ועדת אלוני נקבעה על-פי קדנציה מלאה. הוועדה שמה לב לכך שלפעמים
בתחילת קדנציה יש חילופי אישים, ולכן היא הציעה שחבר כנסת יקבל מענק
הסתגלות בגובה 4 משכורות, אם כיהן קדנציה מלאה או מי שנכנס לתפקידו בארבעת
החודשים הראשונים.

מאיר שטרית:

ואם זה מעל 4 חודשים, הוא מקבל לפי זמן.

צבי ענבר:

את זאת ועדת אלוני לא מציעה.

מאיר שטרית:

לפי ועדת אלוני, אחד שנכנס אחרי 4 חודשים לא יקבל כלל מענק הסתגלות, גם אם
הוא משרת 3 שנים?

צבי ענבר:

נכון מאד.

שאול יהלום:

קודם כל, בוא נקבל את מסקנות ועדת אלוני.

צבי ענבר:

הצגנו בפני ועדת אלוני שתי סוגיות ממשיות שהתעוררו וגם לגביהן קבעה הוועדה:
האחת, אם חבר כנסת סיים את כהונתו וקיבל 4 חודשים מענק הסתגלות מכיוון
שסיים תקופת כהונה מלאה, ואחר-כך תוך 4 חודשים מכינוסה של הכנסת החדשה, חזר
לכנסת – ועדת אלוני אומרת כי במקרה כזה יצטרך להחזיר את מענק ההסתגלות.

השאלה השניה היא, מה קורה לחבר כנסת שהתמנה כשר בכנסת הנכנסת ולכאורה חדל
להיות חבר כנסת. ועדת אלוני מציעה שלא יקבל, ובצדק.

מאיר שטרית:

בנוסף לכך מתעוררות בעיות חדשות שמעלה שאול יהלום.

שאול יהלום:

קודם כל אני מציע לקבל את המלצות ועדת אלוני.

מאיר שטרית:

עד 4 חודשים אין בעיה. השאלה היא מה קורה עם מי ששירת רק חודשיים מתוך
קדנציה. לא ייתכן שבגלל אחד או שניים תימתח ביקורת אדירה על הכנסת. אם על
שירות בכנסת במשך חצי שנה יקבל שתי משכורות, תקום צעקה נגד הכנסת.

שאול יהלום:

מה שאתה אומר הוא ש-30-40 מחברי הכנסת שירתו שנה אחת, והם יקבלו 4 משכורות.
זה עובר, זו לא שערוריה, אבל חבר כנסת שעזב מקום עבודה, ואחרי כמה חודשים
אין לו לאן לחזור – הוא לא יקבל אפילו אגורה שחוקה.

מאיר שטרית:

המקרה הזה קיצוני.

שאול יהלום:

כל הרעיון של מענק הסתגלות נועד למקרים קיצוניים, כי במקרים רגילים אתה
מתכנן את עתידו.

מאיר שטרית:

עד הכנסת שעברה זה לא היה קיים בכלל. קבענו אותה בגלל שהיו חברי כנסת
שאיבדו את מקומם בכנסת, עד שימצאו להם מקום אחר. במקרה פרטי של מישהו שנכנס
לכנסת לתקופה קצרה, אני לא חושב שזה שווה בנזק המלך.

שאול יהלום:

אני מציע שהמלצות ועדת אלוני תתקבלנה ככתבן וכלשונן.

צבי ענבר:

הוועדה לא נתנה דעתה על מקרה בו חבר כנסת הופך לשר. היא היתה צריכה לומר
שכאשר יחדל לכהן כשר, יהיה זכאי לקבל את מענק ההסתגלות שהיה מגיע לו כחבר
כנסת.

שאול יהלום:

אם הוא שר, הוא מסודר. האם אתה אומר שבעוד 3 שנים כאשר יחדל להיות שר, אתן
לו כסף? לא.

אני מציע הצעה שאני מניח שתתקבל על דעת היושב ראש והיועצים המשפטיים. קודם
כל אני מציע לקבל את סעיף ראשון בהמלצות ועדת אלוני. לגבי שר, אני מציע
לקבוע זמן: אם הוא מכהן שנתיים כשר, לא מגיע לו עוד מענק הסתגלות. אם יתברר
שיכהן פחות משנתיים, אז יש לו זכות.

צבי ענבר:

אפשר לקבוע את ההליך הזה בשני חלקים: לקבל כרגע את הנוסח כפי שהציעה ועדת
אלוני, ולגבי החלק השני – להחזירו לוועדת אלוני ולומר שהועלתה בוועדה הצעה
שאם חבר כנסת חדל להיות חבר כנסת והפך להיות שר, אם כיהן תקופה של עד
שנתיים והפסיק להיות גם שר וגם חבר כנסת, עדיין יהיה זכאי. אם היה שנתיים
או יותר שר, דינו לא כדין חבר כנסת. אפשר להציג לוועדת אלוני גם את הצעת
המדרגים.

שאול יהלום:

כל חבר כנסת, אפילו היה בתפקידו יום אחד, יהיה זכאי לחודש אחד.

מאיר שטרית:

ואם כיהן שנתיים מתוך 4 שנים?

שאול יהלום:

אם כיהן רוב זמן הקדנציה, מגיע לו חודשיים.

מאיר שטרית:

אני מקבל את זה.

היו"ר סאלח טריף:

אני מקבל את התיקון של חבר הכנסת יהלום: חבר כנסת ששירת בכנסת פחות משנה,
ואפילו יום אחד – יקבל חודש אחד. על כל שנת שירות – יקבל עוד חודש.

הצבעה

בעד - רוב

נגד - אין

אושר

צבי ענבר:

את המדרג של עד 4 חודשים, אנחנו מעבירים לוועדת אלוני.

היו"ר סאלח טריף:

אנחנו קובעים את המדרג לגבי ההמשך.

צבי ענבר:

ועדת אלוני קבעה גם לגבי המדרג שהיה בכנסת הקודמת, ואתם ביטלתם החלטה דומה.
היא בוטלה לאחר שהעניין היה בבג"צ ואחרי שהוועדה הזו אמרה שלא תחליט. דובר
גם על חבר הכנסת סלומיאנסקי שהיה כמעט 3 שנים בכנסת.

המשמעויות לעתיד הן, שאם תקבלו את ההחלטה הזו כעת, אחרי שכבר היתה עתירה
לבג"צ ואמרתם שאתם מעבירים את הנושא לוועדה ציבורית, והוועדה הציבורית
ביטלה וקבעה הסדר חדש – ועכשיו אתם הולכים וקובעים הסדר שונה מזה של הוועדה
הציבורית, אז התנועה לאיכות השלטון תפנה שוב לבג"צ ותאמר שעשיתם בדיוק אותו
דבר.

היו"ר סאלח טריף:

לאור הבהרתו של היועץ המשפטי של הכנסת, אני מבקש לקיים דיון חוזר או להעביר
את הנושא לעיון נוסף של ועדת אלוני.

שאול יהלום:

אני מציע שחבר הכנסת שטרית יופיע בפני ועדת אלוני.

היו"ר סאלח טריף:

מאחר וועדת אלוני אינה מקבלת חברי כנסת, זו תהיה פניה של ועדת הכנסת אל
ועדת אלוני, לאפשר לחבר הכנסת שטרית להופיע בפניה בשם הוועדה.

שאול יהלום:

זה כולל את הכנסת הקודמת?

היו"ר סאלח טריף:

לא. למען הסר ספק, זה לא כולל את מה שהיה בבג"צ.

צבי ענבר:

הוועדה אישרה את הנוסח הזה. הוועדה אישרה את הפניה לוועדת אלוני עם שני
הנושאים של מי שכיהן פחות מ-4 שנים ולגבי שרים, וועדת אלוני מתבקשת לאפשר
לחבר הכנסת מאיר שטרית להופיע בשם ועדת הכנסת.

הסרת הבקשה לרוויזיה

היו"ר סאלח טריף:

דנו בנושא העוזרים הפרלמנטריים וקיבלנו שתי החלטות חשובות. בהתאם לפניית
חברות הכנסת נעמי חזן, זהבה גלאון ואחרים, אנחנו מתבקשים לתת פתרון לבעייתם
של מספר חברי כנסת שנתקלו בבעיה: הם מעסיקים בפועל שני עוזרים פרלמנטריים
אקדמאים, ויקשה עליהם להעדיף אחד על פני השני.

חשבתי על פתרון שלא יחרוג ממסגרת התקציב, והפתרון שאני מבקש לאשרו ולדעתי
הוא עונה על הצורך, הוא זה: במסגרת המלצות ועדת גלנור בעניין העסקת עוזרים
פרלמנטריים מקצועיים ומינהליים, כהוראת מעבר מחליטים שחברי הכנסת המעסיקים
כיום שני עוזרים פרלמנטריים אקדמיים בחוזה, יוכלו להמשיך להעסיקם, והמשכורת
תחולק שווה בשווה בין השניים, כל עוד הם ממשיכים בעבודתם, או עד תום כהונתה
של הכנסת ה-15.

זהבה גלאון:

אפשר לקחת שני עוזרים, כאשר אחד מהם ידע מראש שהוא מקצועי.

היו"ר סאלח טריף:

בואו לא נדבר בעלמא. אם קיימת בעיה ייחודית, יפנו בקשר אליה ותתקבל החלטה
לגביה.אני לא רוצה להרחיב את היריעה. אם תהיה בעיה, ועדת הכנסת תדון בה.

שאול יהלום:

אני רוצה להבין: על-פי הוראת המעבר, לא מקבלים שני העוזרים משכורת אקדמאית
אלא משכורת ביניים, בין המשכורת המינהלית למשכורת האקדמאית.

יו"ר סאלח טריף:

שתי המשכורות מחולקות, גם המקצועית וגם המינהלית, והיא מחולקת בין שני
העוזרים. לא חורגים מהתקציב.

שאול יהלום:

אני בעד.

היו"ר סאלח טריף:

מי בעד אישור?

הצבעה

בעד אישור הבקשה - רוב

נגד - אין

הבקשה אושרה

רפי בלושטיין:

החלטת ועדת גלנור אמרה ששני העוזרים יקבלו אש"ל ותוספת נסיעות---

היו"ר סאלח טריף:

אני מבקש להבהיר כי איננו מתכוונים להכנס עכשיו לכל נושא העוזרים
הפרלמנטריים.

תמי בן-חיים:

זה עניין של יישום המלצות ועדת גלנור.

היו"ר סאלח טריף:

אני לא יכול לקיים עכשיו דיון בוועדה, כי ישיבת המליאה מתקיימת ומיד תהיינה
הצבעות. אלו הן ההחלטות שהתקבלו עד עכשיו. אם יש נושאים נוספים, תפנו אותם
אלינו ונבדוק אותם במהלך הפגרה. אני מכיר את מסקנות ועדת גלנור. גם להחלטה
הנוגעת לראש האופוזיציה לא נכנסתי עכשיו. כאשר יהיה לנו זמן במהלך הפגרה,
נדון בכך.

שאול יהלום:

אני מציע הצעה לסדר: יש כאן נושאים רציניים מאד, ואני מציע שבשבוע הבא,
במסגרת ישיבות הפגרה נדון גם בכך.

היו"ר סאלח טריף:

בסדר.

פטור מחובת הנחה

היו"ר סאלח טריף:

יש חוק בעל משמעות חשובה למשטרה, ויש לפטור אותו מחובת ההנחה. מדובר בפטור
מחובת הנחה על-פי בקשת ועדת החוץ והביטחון, של הצעת חוק שירות הביטחון
(תיקון מס' 12), התש"ס-2000. החוק מדבר על העברה של חיילים בשירות סדיר
לכוחות המשטרה.

הצבעה

בעד פטור מחובת הנחה בכל הקריאות – רוב

נגד - אין

הבקשה אושרה

מירי פרנקל-שור:

מדובר במתן אפשרות גם לחיילים שיש להם פרופיל רפואי נמוך להתגייס לצבא לא
רק כמתנדבים.

היו"ר סאלח טריף:

זה מה שאישרנו.

מירי פרנקל-שור:

זה מה שאישרתם.

היו"ר סאלח טריף:

מדובר בהכרה בשירות במשטרה כשירות מוכר ( תיקון מס' 3), התש"ס-2000 . אני
מבקש לפטור את החוק על-פי בקשת ועדת החוץ והביטחון, מחובת הנחה.

הצבעה

בעד פטור מחובת הנחה בכל הקריאות – רוב

נגד - אין

הפטור מחובת הנחה אושר

שונות

היו"ר סאלח טריף:

מכסת שיחות הטלפונים שאושרה לעוזרים הטלפונים היא בסך 300 ₪, ובאישור מיוחד
400 ₪, כאשר חבר הכנסת צריך לנמק מדוע אישר זאת בחודש מסוים. אם לא היתה
פעילות מיוחדת שהצדיקה הוצאה מיוחדת כזו, הבקשה לא היתה מאושרת. בתקופת
הפגרה המכסה היא 200 ₪.

אליעזר זנדברג:

בתקופת הפגרה צריך להגדיל את המכסה, כי העבודה לא מתבצעת מהכנסת.

היו"ר סאלח טריף:

אני קובע שהמכסה תהיה 300 ₪, ובמקרים מיוחדים 400 ₪ .

שאול יהלום:

כולל בפגרה.

היו"ר סאלח טריף:

אני לא אומר כולל בפגרה.

משולם נהרי:

חוק הפיקוח על בתי-ספר קובע כי כדי שבית-ספר יוכל לקבל רשיון, הוא צריך
לקיים תנאי תברואה ובטיחות נאותים. החוק מפרט ומרחיב את חובות בית הספר
בתחומים אלה. אבל משום מה קרה דבר מוזר: נכתב בחוק, למעט בתי-ספר שהעובדים
בו הם עובדי מדינה, הווה אומר החינוך הרשמי. יוצא איפוא שבתי-ספר מוכרים
שאינם רשמיים מחוייבים בקיום תנאי בטיחות, כלומר להביא מהנדסי בטיחות,
יועצי בטיחות וכו', ואילו בחינוך הרשמי אין חובה כזו. אנחנו מוצאים עצמנו
מתווכחים בוועדת החינוך, כאשר משרד החינוך מטיל את האחריות לנושא על השלטון
המקומי, והשלטון המקומי זורק אותו למשרד החינוך. ברוב בתי הספר קיימים
ליקויי בטיחות, אך אי אפשר לסגור אותם מבחינה חוקית והם ממשיכים לקבל
רשיון.

בהצעת החוק אני מבקש לבטל את המילה "למעט", ולכתוב כי על כל בתי הספר
במדינת ישראל יחול חוק הפיקוח. החוק יוכל להיות מוגש עוד הלילה לקריאה
טרומית, על מנת לקדם את הנושא בוועדת החינוך.

שאול יהלום:

אתה חייב קודם-כל להגיש את הצעת החוק.

היו"ר סאלח טריף:

הוא הניח אותו, הוא הגיש בקשה. היות ומדובר בהצעת חוק טרומית הנוגעת
לבטיחות בבתי הספר, אני מציע לאשר את הבקשה. אם יצליח חבר הכנסת נהרי
להעבירה עוד היום במליאה, מה טוב. אם לא, יביא אותה פעם נוספת.

הצבעה

בעד אישור הבקשה להקדמת הדיון - רוב

נגד - אין

הבקשה אושרה

שאול יהלום:

החלטת חסינות חברי הכנסת של ועדת גלנור אושרה. בסעיף 4 נאמר: חבר הכנסת
זכאי להתקנה ולהחזקה של מכשיר פקסימליה בדירתו. זה צריך לכלול קו טלפון,
אחרת נוצר מצב אבסורדי.

אבי לוי:

נוסח ועדת גלנור מדבר על מכשיר פקס' בבית, לא כולל קו נוסף. הם הדגישו את
זה וזו הבעיה.

שאול יהלום:

אם אתה מכריח אותי לשים את הפקס' על הטלפון, הרי מדובר באותה הוצאה.

אליעזר זנדברג:

אם יש לי קו אחד בלבד, והוא קו ISDN , האם מחזיקים אותו?

מאיר שטרית:

קו ISDN הוא קו שמעביר בקו טלפון כמות נתונים גדולה פי 120 מאשר בקו טלפון
רגיל.

שאול יהלום:

לא בכל מקום "בזק" מתקינה אותו, למשל לא באלקנה.

מאיר שטרית:

בקו ISDN אתה מעביר נתונים במהירות הרבה יותר גדולה מאשר בקו טלפון רגיל.
לאותו קו אתה יכול לחבר בו-זמנית עד 4 טלפונים: פקס', מחשב, טלפון ועוד
מכשיר.

שאול יהלום:

אתה מנסה לשכנע את מי שאין לו קו כזה? זו אפליה בין מי שיש לו למי שאין לו
קו כזה.

היו"ר סאלח טריף:

אני מודה לכם.

(הישיבה ננעלה בשעה 11:35)
