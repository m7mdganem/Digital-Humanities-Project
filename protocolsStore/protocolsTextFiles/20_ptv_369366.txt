הכנסת העשרים

מושב שלישי

פרוטוקול מס' 211

מישיבת ועדת הכנסת

יום שני, ג' בשבט התשע"ז (30 בינואר 2017), שעה 10:30

סדר היום:

1. הקמת ועדה משותפת לדיון בשתי הצעות חוק ובקשות להעברת הצעות חוק לדיון
אליה:

א. העברת הצעת חוק להסרת תוכן שפרסומו מהווה עבירה מרשת האינטרנט (מ/1104),
מוועדת החוקה, חוק ומשפט לדיון בוועדה המשותפת לוועדת החוקה, חוק ומשפט
וועדת המדע והטכנולוגיה

ב. העברת הצעת חוק הסרת פרסום הסתה שהתפרסם ברשת החברתית המקוונת,
התשע"ו-2016 (פ/3110/20), מוועדת המדע והטכנולוגיה לדיון בוועדה המשותפת
לוועדת החוקה, חוק ומשפט וועדת המדע והטכנולוגיה

2. בחירת ממלא מקום ליו"ר הכנסת בעת העדרו מהארץ

3. בקשת יושב-ראש הוועדה המשותפת לוועדה החוקה, חוק ומשפט ולוועדת החוץ
והביטחון להקדמת הדיון בחוק הסדרת ההתיישבות ביהודה ושומרון, התשע"ז-2016
(פ/3549)(כ/672), לפני הקריאה השנייה והשלישית

4. קביעת ועדה לדיון בהצעת חוק הדגל, הסמל והמנון המדינה (תיקון - הצבת דגל
באירוע ציבורי), התשע"ו-2016, (פ/3323), הצעת חבר הכנסת אורן חזן וקבוצת
חברי הכנסת

5. קביעת ועדה לדיון בהצעה לסדר-היום בנושא: "השריפה בבתי הזיקוק במפרץ
חיפה וההשלכות על תושבי אזור חיפה והקריות", הצעת חברי הכנסת: דב חנין, תמר
זנדברג, אורי מקלב ועמיר פרץ

6. בקשת יושב-ראש ועדת החוץ והביטחון להעברת הצעה לסדר-היום בנושא:
"פוגרום, הכאת יהודים, וחילול קברו של רבי נחמן מברסלב בצבע ואף ראש חזיר,
באומן שבאוקראינה", מוועדת החוץ והביטחון לדיון בוועדת העלייה, הקליטה
והתפוצות

7. בקשת יושב-ראש ועדת החוקה, חוק ומשפט למיזוג הצעות החוק הבאות:

א. הצעת חוק אימוץ ילדים (תיקון מס' 10) (ביטול איסור הפרסום לגבי פרסום
שנעשה בהסכמה), התשע"ז-2016 (כ/671)

ב. הצעת חוק אימוץ ילדים (תיקון מס' 11) (ביטול איסור הפרסום לגבי פרסום
שנעשה בהסכמה), התשע"ז-2016 (כ/671)

ג. הצעת חוק אימוץ ילדים (תיקון מס' 12) (ביטול איסור הפרסום לגבי פרסום
שנעשה בהסכמה), התשע"ז-2016 (כ/671)

8. בקשת יושב-ראש ועדת העבודה, הרווחה והבריאות למיזוג הצעות החוק הבאות:

א. הצעת חוק הביטוח הלאומי (תיקון – קצבת אזרח ותיק), התשע"ו-2015, הצעת
חבר הכנסת נחמן שי וקבוצת חברי כנסת (פ/2110)

ב. הצעת חוק הביטוח הלאומי (תיקון - קצבת אזרח ותיק), התשע"ו-2016, הצעת
חברת הכנסת מירב בן ארי וקבוצת חברי הכנסת

ג. הצעת חוק הביטוח הלאומי (תיקון מס' 178), התשע"ו-2016 (מ/1046)

9. בקשת יושב-ראש ועדת הכספים למיזוג הצעות החוק הבאות:

א. הצעת חוק המכר (דירות) (הבטחת השקעות של רוכשי דירות) (תיקון מס' 8
והוראת שעה), התשע"ו-2016 (מ/1077)

ב. הצעת חוק המכר (דירות) (הבטחת השקעות של רוכשי דירות) (תיקון - קדימות
קונה בהחזר מס ערך מוסף), התשע"ו-2016 (פ/2423/20)

10. הצעה לתיקון תקנון הכנסת בעניין יוזם ראשון של הצעת חוק פרטית

נכחו:

חברי הוועדה:

יואב קיש – היו"ר

ישראל אייכלר

יואב בן צור

רועי פולקמן

חברי הכנסת:

קארין אלהרר

מיכאל מלכיאלי

רויטל סויד

מוזמנים:

מזכירת הכנסת ירדנה מלר-הורוביץ

יוסף עמרם – משקיף, המשמר החברתי

איתן צור – משקיף, המשמר החברתי

אמנון פרג הנדל – משקיף, המשמר החברתי

ייעוץ משפטי:

ארבל אסטרחן

מנהלת הוועדה:

אתי בן יוסף

קצרנית פרלמנטרית:

אושרה עצידה

1. הקמת ועדה משותפת לדיון בשתי הצעות חוק ובקשות להעברת הצעות חוק לדיון
אליה

א. העברת הצעת חוק להסרת תוכן שפרסומו מהווה עבירה מרשת האינטרנט (מ/1104),
מוועדת החוקה, חוק ומשפט לדיון בוועדה המשותפת לוועדת החוקה, חוק ומשפט
וועדת המדע והטכנולוגיה

ב. העברת הצעת חוק הסרת פרסום הסתה שהתפרסם ברשת החברתית המקוונת,
התשע"ו-2016 (פ/3110/20), מוועדת המדע והטכנולוגיה לדיון בוועדה המשותפת
לוועדת החוקה, חוק ומשפט וועדת המדע והטכנולוגיה

היו"ר יואב קיש:

שלום לכולם, אנחנו פותחים את הישיבה. יש לנו סדר יום ארוך, רובו בהסכמות.
נמצאת אתנו גם מזכירת הכנסת. אבל אבקש את רשותך, נתחיל דווקא עם רויטל
סויד. רויטל רצה להצבעות בוועדת החוקה בנושא חוק ההסדרה. הנושא שלך הוא
נושא ג'.

אתי בן יוסף:

הנושא הוא נושא ג' שהוא להקים את הוועדה המשותפת ולהעביר גם את זאת ממדע
וטכנולוגיה אליה.

היו"ר יואב קיש:

אז קודם צריך להקים את הוועדה המשותפת - הבנתי.

קארין אלהרר (יש עתיד):

רק למען הסר ספק, אנחנו לא מצביעים עכשיו על חוק ההסדרה.

אתי בן יוסף:

הוא גם בסדר-היום.

היו"ר יואב קיש:

הפטור בסוף. לזה אני אעשה גיוס. אני לא אתן לכם פה לעשות זה. אני אעבור על
כל הנושאים שבסדר-היום כיוון שאני גם צריך לעשות גיוס בשביל זה. מדובר
בפטור הנחה.

מזכירת הכנסת ירדנה מלר-הורוביץ:

הם צריכים להגיע להסדר, אדע את זה בנשיאות. הם היו כבר בהסכמות, התחיל
משא-ומתן.

היו"ר יואב קיש:

אעשה סדר לגבי חוק ההסדרה. חוק ההסדרה – לחבר הכנסת ביטן יושב-ראש
הקואליציה, יש דין ודברים עם האופוזיציה להגיע להסכמות. במידה ולא יהיו
הסכמות, בכוונת הקואליציה להגיש את החוק היום. קבענו דיון גם ב-14:15 על
סדרי דיון בעניין הזה, וזה מהלך שהקואליציה תוביל אם לא נגיע להסכמות עם
האופוזיציה.

רויטל סויד (המחנה הציוני):

אין לו פטור מחובת הנחה?

היו"ר יואב קיש:

לקריאה שנייה ושלישית משלימים עכשיו את ההצבעות. בכפוף להשלמת ההצבעות הוא
צריך לקבל פטור. הוא לא צריך קוורום כי זה שנייה ושלישית אז נצטרך רק רוב.

רויטל סויד (המחנה הציוני):

למה לא אמרו - - -?

היו"ר יואב קיש:

מה?

מזכירת הכנסת ירדנה מלר-הורוביץ:

למה כשביקשו פטור בקריאה הראשונה לא אמרו שזה לא לכל שלוש הקריאות?

היו"ר יואב קיש:

אנחנו לא עושים את זה.

ארבל אסטרחן:

לא עושים כבר שנים.

היו"ר יואב קיש:

אני לא אוהב לתת פטורים באופן עקרוני.

מזכירת הכנסת ירדנה מלר-הורוביץ:

פעם היה.

ארבל אסטרחן:

שנים כבר לא. הוועדה בוחנת את הצורך מחדש.

היו"ר יואב קיש:

אז זה היה הנושא על חוק ההסדרה, למי שרצה לדעת.

אנחנו עוברים לסעיף ג. יש לנו בקשה להעברת הצעות חוק מוועדה לוועדה כשהעברת
ההצעות שאנחנו מדברים עליהן זה חוק להסרת תוכן שפרסומו מהווה עבירה ברשת
האינטרנט (מ/1104) שזה ממשלתי, שנמצא בוועדת חוקה, חוק ומשפט.

אנחנו דיברנו עם ראשי הוועדות, גם של חוקה, חוק ומשפט וגם יושב-ראש המדע
והטכנולוגיה, להקים ועדה משותפת שבמסגרת החוק הזה יידון בה. יחד עם זה,
אנחנו גם רוצים להעביר, מכיוון שאם אנחנו הולכים למהלך הזה, גם להעביר את
הצעת החוק הפרטית של חברת הכנסת רויטל בנושא חוק הסרת פרסום הסתה שהתפרסם
ברשת החברתית המקוונת (פ/3110/20), וזה מוועדת המדע והטכנולוגיה לוועדה
המשותפת. כנראה שיאחדו אותן להצעה אחת.

ארבל אסטרחן:

- - -

היו"ר יואב קיש:

כן, כן. כל זה בהסכמות. אתחיל מהקמת הוועדה כדי שנוכל להעביר לאחר מכן את
הוועדה. הנושא הוא הקמת ועדה משותפת. הקראתי את החוקים שאמורים להגיע אליה.
אני מציע את ההרכב הבא: מטעם ועדת החוקה, חוק ומשפט חברי הכנסת: ניסן
סלומינסקי ליושב-ראש הוועדה המשותפת, חבר הכנסת בני בגין, מיכאל מלכיאלי,
רויטל סויד, אוסאמה סעדי, מיכל רוזין.

מטעם ועדת המדע והטכנולוגיה: חברי הכנסת: אורי מקלב, דוד ביטן, יואב קיש,
יפעת שאשא ביטון, יואל חסון וחיים ילין. זה ההצעה של הוועדה המשותפת.

ארבל אסטרחן:

כולם חברים?

אתי בן יוסף:

כולם חברים, ודאי.

היו"ר יואב קיש:

כולם חברים, זה החברים. האם מישהו רוצה להתייחס לזה? זה בראשות היושב-ראש
ניסן סלומינסקי.

רויטל סויד (המחנה הציוני):

אפשר שאלה לא לפרוטוקול?

היו"ר יואב קיש:

לא לפרוטוקול?

רויטל סויד (המחנה הציוני):

כן.

ארבל אסטרחן:

צריך לעשות הפסקה שניה.

היו"ר יואב קיש:

הפסקה, עשינו הפסקה שניה.

בבקשה, כן.

(הישיבה נפסקה בשעה 11:35 ונתחדשה בשעה 11:36.)

היו"ר יואב קיש:

אנחנו חוזרים מההפסקה.

ארבל אסטרחן:

בכל מקרה זה משודר.

היו"ר יואב קיש:

נכון.

מזכירת הכנסת ירדנה מלר-הורוביץ:

נכון. לכן הסתכלתי.

רויטל סויד (המחנה הציוני):

זה לא סוד.

היו"ר יואב קיש:

זה לא סוד, אבל בשם הרגישות. בסדר? זה מקובל. זו היתה התשובה.

אני מעלה להצבעה את נושא הקמת הוועדה המשותפת כפי שהקראתי. מי בעד? ירים את
ידו.

הצבעה

בעד – פה אחד

ההצעה לקים ועדה משותפת לוועדה החוקה, חוק ומשפט ולוועדת המדע והטכנולוגיה
אושרה.

ארבל אסטרחן:

זה מצריך הצבעה במליאה בגלל ההעברה מוועדת לוועדה.

היו"ר יואב קיש:

ההודעה. הקמת הוועדה דורשת?

ארבל אסטרחן:

הקמת הוועדה לא, אבל זה שמעבירים אליה - - -

היו"ר יואב קיש:

בסדר. נעשה את זה בזה.

עכשיו אנחנו דנים באמת בהצעה. רויטל, אם את רוצה את יכולה להגיד כמה מילים,
בבקשה.

רויטל סויד (המחנה הציוני):

ברמת העיקרון שתי הצעות החוק: גם הצעת החוק הממשלתית וגם הצעת החוק הפרטית
שאני הגשתי הן אומנם שונות אבל הן מתייחסות פחות או יותר לאותו נושא וזה
תכנים של הסתה לטרור ברשת וכיצד יש להתמודד איתן. כל אחת מתייחסת באופן
שונה, אבל הן באותו נושא.

כשהגשתי את הצעת החוק הפרטית סוכם שהצעת החוק הפרטית על אף שהיא עלתה
בטרומית ועברה בטרומית לפני הצעת החוק הממשלתית, סוכם שהן תקודמנה ביחד.
בדיון במליאה אחרי שהגשתי את הצעת החוק הפרטית פה אחד הסכמנו להעביר את זה
לוועדת המדע. לא דובר אז על ועדה משותפת. כעת משהצעת החוק הממשלתית עוברת
לוועדה המשותפת, גם בהסכמת יושב-ראש ועדת המדע נכון יהיה לדון בשתי ההצעות
יחד כדי למנוע כפל, למנוע סתירות ולמנוע חזרה על דברים כשפחות או יותר
אנחנו מדברים על אותו נושא בתכנים שונים. לכן, יש היגיון רב בדיון בשתי
הצעות החוק בוועדה אחת שתסדיר את כל נושא ההסתה לטרור ברשת.

היו"ר יואב קיש:

אוקי, אני חושב שזה באמת נכון. טוב שאת חברת ועדה, לא סתם. זה חשוב, ומן
הסתם תגיעו לשילוב של הדברים הנכונים מתוך ההצעות. אני בהחלט בעד העניין
הזה.

עוד מישהו רוצה להתייחס או שאעלה את זה להצבעה? הצבעה.

אנחנו מעלים להצבעה בקריאה אחת את שתי הצעות החוק, גם את ההצעה הממשלתית
וגם הפרטית של רויטל, כפי שהגדרנו כרגע. מי בעד? ירים את ידו.

הצבעה

בעד – פה אחד

ההצעה להעביר את הצעת חוק להסרת תוכן שפרסומו מהווה עבירה מרשת האינטרנט
(מ/1104), מוועדת החוקה, חוק ומשפט לדיון בוועדה המשותפת לוועדת החוקה, חוק
ומשפט וועדת המדע והטכנולוגיה, וההצעה להעביר את הצעת חוק הסרת פרסום הסתה
שהתפרסם ברשת החברתית המקוונת, התשע"ו-2016 (פ/3110/20), מוועדת המדע
והטכנולוגיה לדיון בוועדה המשותפת לוועדת החוקה, חוק ומשפט ולוועדת המדע
והטכנולוגיה, נתקבלו.

היו"ר יואב קיש:

פה אחד. ההצעה התקבלה. תודה.

רויטל, תודה. על זה עשינו וי.

  2. בחירת ממלא מקום ליו"ר הכנסת בעת העדרו מהארץ

היו"ר יואב קיש:

ירדנה, יש לנו מכתב ממזכירת הכנסת, הגברת מזכירת הכנסת ירדנה מלר-הורוביץ:
בחירת ממלא מקום ליושב-ראש הכנסת בעת היעדרו מהארץ. יושב-ראש הכנסת ייצא
מיום רביעי השבוע, ה' בשבט התשע"ז, 1 בפברואר, ויחזור ביום שני, י' בשבט, 6
בפברואר.

בהתאם לתקנון אנחנו אמורים לאשר את המלצת היושב-ראש. היושב-ראש ממליץ בפני
ועדת הכנסת כי את מקומו ימלא סגן יושב-ראש הכנסת חבר הכנסת יצחק וקנין.

מי בעד? ירים את ידו.

הצבעה

  בעד – פה אחד

המלצת יושב-ראש הכנסת לעניין בחירת ממלא מקום ליושב-ראש הכנסת בעת העדרו
מהארץ, נתקבלה.

היו"ר יואב קיש:

פה אחד. ההצעה התקבלה.

מזכירת הכנסת ירדנה מלר-הורוביץ:

תודה רבה לכם. אני רצה להמשיך להכין את הנשיאות.

היו"ר יואב קיש:

בהצלחה, תודה.

3. בקשת יושב-ראש הוועדה המשותפת לוועדה החוקה, חוק ומשפט ולוועדת החוץ
והביטחון להקדמת הדיון בחוק הסדרת ההתיישבות ביהודה ושומרון, התשע"ז-2016
(פ/3549)(כ/672), לפני הקריאה השנייה והשלישית

היו"ר יואב קיש:

עכשיו אני עובר למיזוגים, בואו נעבור לפי סדר היום. אני חוזר ל-א' כי עוד
לא דנו בזה.

קארין אלהרר (יש עתיד):

האם אתה יכול לתת לי הערכת זמן עוד כמה זמן נגיע להסדרה?

היו"ר יואב קיש:

אני לא יודע. יכול להיות שנעשה הפסקה ונחזור. אני עוד לא יודע, בסדר?
מצטער. אני יכול לעשות את זה עכשיו אם את רוצה. את רוצה עכשיו? כן?

קארין אלהרר (יש עתיד):

כן.

היו"ר יואב קיש:

אז נעשה את זה עכשיו. יש בקשה - סעיף י' - של יושב-ראש הוועדה המשותפת
לוועדה החוקה, חוק ומשפט וועדת החוץ והביטחון להקדמת הדיון בחוק הסדרת
ההתיישבות ביהודה ושומרון לפני הקריאה השנייה והשלישית. זה כמובן בכפוף
לסיום הדיון בוועדה.

מי בעד הבקשה? ירים את ידו - שלושה. מי נגד?

הצבעה

בעד – 3

נגד – 1

נמנעים – אין

בקשת יושב-ראש הוועדה המשותפת לוועדה החוקה, חוק ומשפט וועדת החוץ והביטחון
להקדמת הדיון בחוק הסדרת ההתיישבות ביהודה ושומרון לפני הקריאה השנייה
והשלישית, נתקבלה.

קארין אלהרר (יש עתיד):

נגד.

היו"ר יואב קיש:

נגד. ההצעה התקבלה. תודה.

קארין אלהרר (יש עתיד):

צריך לעבוד לפי הפרוטוקול.

היו"ר יואב קיש:

אין בעיה.

היו"ר יואב קיש:

אני ממשיך עם סדר היום. מעניין שנושא התקנון הוא חשוב. יש לנו סעיף על
תיקון תקנון.

יואב בן צור (ש"ס):

גם את זה נגמור מהר.

היו"ר יואב קיש:

דווקא פה אתם לא בורחים. אם מישהו ממהר, אני מתחיל בתקנון עכשיו. אם
לא, - - -

יואב בן צור (ש"ס):

לא, לא. נו, תגמור.

רועי פולקמן (כולנו):

אני באתי בשביל זה. יש לנו רבע שעה כי צריכים אותנו בחוקה.

היו"ר יואב קיש:

אז בוא נרוץ רגע לדברים שיש בהם הסכמות ואחרי זה נדבר על התקנון.

יואב בן צור (ש"ס):

קביעת ועדה לדיון בהצעת הדגל, נו.

היו"ר יואב קיש:

אז אני בסעיף א' מוותר כי הוא לא פה.

היו"ר יואב קיש:

סעיף ב', יש פה מישהו מהמציעים? גם לא. אז אני גם לא דן בזה.

6. בקשת יושב-ראש ועדת החוץ והביטחון להעברת הצעה לסדר-היום בנושא:
"פוגרום, הכאת יהודים, וחילול קברו של רבי נחמן מברסלב בצבע ואף ראש חזיר,
באומן שבאוקראינה", מוועדת החוץ והביטחון לדיון בוועדת העלייה, הקליטה
והתפוצות

היו"ר יואב קיש:

סעיף ד' – גם אין פה אף אחד, אז אני לא דן בזה.

אתי בן יוסף:

זה בהסכמה.

ארבל אסטרחן:

הבעיה היא שזה דיון מהיר ובדיון מהיר צריך לדון תוך עשרה ימים.

היו"ר יואב קיש:

טוב, אוקי.

אתי בן יוסף:

זה הסכמה, זה דיון מהיר ויש את המכתבים.

היו"ר יואב קיש:

אם יש את המכתבים אז בסדר. זה יהיה בדיון מהיר. בסדר, זה בהסכמה משני
הצדדים ואני לא רואה סיבה לא לקבל את זה.

מי בעד העברת הדיון המהיר בנושא : פוגרום הכאת יהודים, וחילול קברו של רבי
נחמן מברסלב באוקראינה, כאשר יושב-ראש חוץ וביטחון מבקש להעביר את זה לדיון
בוועדת העלייה והקליטה והתפוצות אשר דנה במעקב אחרי מקרי אנטישמיות בעולם?
מי בעד? ירים את ידו.

הצבעה

בעד – פה אחד

בקשת יושב-ראש ועדת החוץ והביטחון להעברת הצעה לסדר-היום בנושא: "פוגרום,
הכאת יהודים, וחילול קברו של רבי נחמן מברסלב בצבע ואף ראש חזיר, באומן
שבאוקראינה", מוועדת החוץ והביטחון לדיון בוועדת העלייה, הקליטה והתפוצות,
נתקבלה.

היו"ר יואב קיש:

פה אחד, עבר.

  7. בקשת יושב-ראש ועדת החוקה, חוק ומשפט למיזוג הצעות החוק הבאות:

א. הצעת חוק אימוץ ילדים (תיקון מס' 10) (ביטול איסור הפרסום לגבי פרסום
שנעשה בהסכמה), התשע"ז-2016 (כ/671)

ב. הצעת חוק אימוץ ילדים (תיקון מס' 11) (ביטול איסור הפרסום לגבי פרסום
שנעשה בהסכמה), התשע"ז-2016 (כ/671)

ג. הצעת חוק אימוץ ילדים (תיקון מס' 12) (ביטול איסור הפרסום לגבי פרסום
שנעשה בהסכמה), התשע"ז-2016 (כ/671)

היו"ר יואב קיש:

עכשיו אנחנו במיזוגים. יש לנו בקשת יושב-ראש ועדת החוקה למזג את ההצעות
הבאות כשכולן בנושא חוק אימוץ ילדים (תיקון מס' 10, תיקון מס' 11 ותיקון
מס' 12). זה אותה הצעת חוק, נכון?

ארבל אסטרחן:

לא. זה שלוש הצעות חוק זהות שהוועדה לא מיזגה לפני הקריאה הראשונה אלא
פרסמה כשלוש הצעות נפרדות. עכשיו מבקשים למזג את זה לפני הקריאה השנייה
והשלישית.

היו"ר יואב קיש:

מעולה, אוקי. מי בעד? ירים את ידו.

הצבעה

בעד – פה אחד

  בקשת יושב-ראש ועדת החוקה, חוק ומשפט למיזוג הצעת חוק אימוץ ילדים (תיקון
  מס' 10) (ביטול איסור הפרסום לגבי פרסום שנעשה בהסכמה), התשע"ז-2016,
  הצעת חוק אימוץ ילדים (תיקון מס' 11) (ביטול איסור הפרסום לגבי פרסום
  שנעשה בהסכמה), התשע"ז-2016, והצעת חוק אימוץ ילדים (תיקון מס' 12)
  (ביטול איסור הפרסום לגבי פרסום שנעשה בהסכמה), התשע"ז-2016, נתקבלה.

היו"ר יואב קיש:

פה אחד.

הלאה.

  8. בקשת יושב-ראש ועדת העבודה, הרווחה והבריאות למיזוג הצעות החוק הבאות:

  א. הצעת חוק הביטוח הלאומי (תיקון – קצבת אזרח ותיק), התשע"ו-2015, הצעת
  חבר הכנסת נחמן שי וקבוצת חברי כנסת (פ/2110)

ב. הצעת חוק הביטוח הלאומי (תיקון - קצבת אזרח ותיק), התשע"ו-2016, הצעת
חברת הכנסת מירב בן ארי וקבוצת חברי הכנסת

ג. הצעת חוק הביטוח הלאומי (תיקון מס' 178), התשע"ו-2016 (מ/1046)

היו"ר יואב קיש:

עכשיו יש לנו סעיף ו', בקשת יושב-ראש ועדת העבודה, הרווחה והבריאות למזג את
ההצעות הבאות. יש לנו את חוק הביטוח הלאומי (תיקון – קצבת אזרח ותיק),
(פ/2110), של נחמן שי, יש לנו חוק ביטוח לאומי (תיקון – קצבת אזרח ותיק),
של חברת הכנסת מירב בן ארי וקבוצת חברי כנסת, ויש לנו גם ממשלתית 1046.

מי בעד? ירים את ידו?

הצבעה

בעד – פה אחד

  בקשת יושב-ראש ועדת העבודה, הרווחה והבריאות למיזוג הצעת חוק הביטוח
  הלאומי (תיקון – קצבת אזרח ותיק), התשע"ו-2015, והצעת חוק הביטוח הלאומי
  (תיקון - קצבת אזרח ותיק), התשע"ו-2016, והצעת חוק הביטוח הלאומי (תיקון
  מס' 178), התשע"ו-2016 (מ/1046), נתקבלה.

היו"ר יואב קיש:

פה אחד, התקבל.

  9. בקשת יושב-ראש ועדת הכספים למיזוג הצעות החוק הבאות:

א. הצעת חוק המכר (דירות) (הבטחת השקעות של רוכשי דירות) (תיקון מס' 8
והוראת שעה), התשע"ו-2016 (מ/1077)

ב. הצעת חוק המכר (דירות) (הבטחת השקעות של רוכשי דירות) (תיקון - קדימות
קונה בהחזר מס ערך מוסף), התשע"ו-2016 (פ/2423/20)

היו"ר יואב קיש:

יושב-ראש ועדת כספים מבקש למזג את חוק המכר, ממשלתית 1077, (הבטחת השקעות
של רוכשי דירות) עם פרטית של? שלי.

לא מוזגנו כבר? אוקי, מוזג שם - נושא המעליות שנכנס שם, הצעת חוק פרטית
שלי. זה חלק מהצעת חוק ואנחנו עושים את זה במיזוג.

מי בעד? ירים את ידו.

הצבעה

בעד – פה אחד

בקשת יושב-ראש ועדת הכספים למיזוג הצעת חוק המכר (דירות) (הבטחת השקעות של
רוכשי דירות) (תיקון מס' 8 והוראת שעה), התשע"ו-2016 (מ/1077), והצעת חוק
המכר (דירות) (הבטחת השקעות של רוכשי דירות) (תיקון - קדימות קונה בהחזר מס
ערך מוסף), התשע"ו-2016 (פ/2423/20), נתקבלה.

היו"ר יואב קיש:

פה אחד, התקבל. מזל שהמבקש נמצא.

את י' גם עשינו.

  10. הצעה לתיקון תקנון הכנסת בעניין יוזם ראשון של הצעת חוק פרטית

היו"ר יואב קיש:

נשאר לנו סעיף ט' – התקנון. בוא נעשה את סעיף ט'.

רועי פולקמן (כולנו):

זה סעיף המכונה סעיף לפיד?

ישראל אייכלר (יהדות התורה):

מה זה סעיף ט'?

היו"ר יואב קיש:

ארבל היועצת המשפטית של הוועדה תציג את ההצעה לתיקון התקנון, בבקשה.

ארבל אסטרחן:

הרעיון לא הגיע ממני. אני הכנתי את הנוסח ואני אסביר אותו.

יואב בן צור (ש"ס):

מי זה? דוד ביטן?

היו"ר יואב קיש:

לא, זה יואב קיש.

ארבל אסטרחן:

לדעתי, זה יו"ר הוועדה. הרעיון הוא פשוט ואז אכנס לפרטים שגם הם פשוטים.

היו"ר יואב קיש:

אגב, זו הצעה. אני באמת פתוח לשמוע הכול פה.

ארבל אסטרחן:

לפי התקנון בנוסחו היום, חבר כנסת שיוזם הצעת חוק יכול להחתים עליה ח"כים
נוספים, אתם כולכם מכירים את זה היטב, כאשר הבחירה בידיו האם להחתים אותם
כיוזמים נוספים או כמצטרפים. אגב, החלוקה הזו היא חלוקה יחסית חדשה, מאז
התקנון החדש שנכתב בכנסת ה-18, כאשר הרעיון היה שמצטרפים אומרים: אני תומך
בהצעה, אני תומך בה ברעיון ובמציע, אבל אני לא הבעלים שלה ולא אעשה איתה
שום דבר, בעוד שיוזמים הם הבעלים של ההצעה ויכולים לעשות איתה דברים: לבקש
לקדם אותה, לתת הסכמה לגביה, בקשות לגביה וכו'.

התקנון אומר במפורש שכל בקשה או הודעה בנוגע להצעת חוק פרטית תימסר על-ידי
אחד היוזמים. התקנון לא יוצר הבחנה בין היוזמים השונים. כולם שווי מעמד,
כולם בעלים של ההצעה. כל אחד מהם יכול - - -

יואב בן צור (ש"ס):

אין ראשון ואין שני.

ארבל אסטרחן:

נכון. הלכה למעשה, כמו שאתם יודעים, בדרך כלל היוזם הראשון - - -

היו"ר יואב קיש:

יש דבר אחד שיש ראשון. הראשון הוא זה שמדבר במליאה ומציג את זה.

ארבל אסטרחן:

לא, לא. לפי התקנון כולם שווי מעמד וכל אחד יכול לבקש לקדם את זה ויכול
להסכים לדחות את ההצבעה.

ישראל אייכלר (יהדות התורה):

יכול להסיר את זה?

ארבל אסטרחן:

יכול לחזור בו. כל אחד יכול לחזור בו בשמו, נשארים האחרים. זו היתה התפיסה
ובדרך כלל זה עבד. היתה הסכמה בין היוזמים וכולם ידעו מי היוזם והוא בדרך
כלל היה רשום ראשון. אבל לא תמיד זה עבד בכזאת צורה חלקה. לכן, עלה הרעיון
כן לתת מעמד ליוזם ששמו מופיע ראשון. אפשר היה גם להגיד שיהיה רק יוזם אחד
ושכל היתר יהיו מצטרפים - - -

היו"ר יואב קיש:

אני רוצה להגיד רק מילה לגבי העניין הזה. אני לא פה מהכנסת ה-18, בניגוד
אולי לחלק מהחברים ואשמח לשמוע מהניסיון שלכם. אבל נוצר מנהג, לפחות בכנסת
הזו, שכמעט תמיד מחתימים כיוזמים. זאת אומרת, אנחנו רואים שכולם חותמים
כיוזמים, ולדעתי מיעוט של המיעוטים מצטרפים.

ישראל אייכלר (יהדות התורה):

כשזה כבר מלא אז - - -

היו"ר יואב קיש:

בדיוק. ואז גם המדקדקים מוחקים וכותבים יוזמים. לכן, למעשה, נוצרה השאלה.
לאחרונה היו כמה מקרים. המקרה האחרון היה עם לפיד וביטן שראיתם איזה בלגן
זה עשה, אז אמרנו: בואו נדון בזה.

ישראל אייכלר (יהדות התורה):

סליחה, מה היה שם?

היו"ר יואב קיש:

ביטן קיבל את הבקשה של הממשלה לתשובה במועד אחר, ולפיד רצה את התשובה עכשיו
כשביטן ראשון ולא היה - - -

רועי פולקמן (כולנו):

ביטן חתם ראשון, לפיד חתם תשיעי. הוא אמר: בגלל שאני גם יוזם אני גם אנמק,
ואני אעלה את זה לדיון.

ארבל אסטרחן:

הוא העלה את זה גם על מכסתו.

רועי פולקמן (כולנו):

לכאורה, בהבנה ביטן היה הבעלים של ההצעה ואמר: אני לא רוצה שזה יעלה היום
לדיון כי יש הבנות – לא חשוב. אומר מס' 9 על זה: אני דווקא רוצה להעלות את
זה.

ישראל אייכלר (יהדות התורה):

זה תקדים. קרה דבר כזה כבר בכנסת?

היו"ר יואב קיש:

לא, לא. זה היה במליאה ויולי בסוף הפך את זה.

יואב בן צור (ש"ס):

זה חוקי.

ארבל אסטרחן:

נכון.

היו"ר יואב קיש:

מה עושים? האם מכבדים את בקשתו של הראשון או את בקשתו של מי מהאחרים?

ארבל אסטרחן:

התקנון לא נותן לזה תשובה, בתקנון הזה אין תשובה.

היו"ר יואב קיש:

אין תשובה בתקנון, על זה אנחנו דנים כרגע וזו מטרת השינוי.

יואב בן צור (ש"ס):

הרעיון הוא שהיוזם הראשון הוא הבעלים של ה- - -

היו"ר יואב קיש:

זהו, זה מה שניסינו - - -

רועי פולקמן (כולנו):

אני מניח שהכוונה היא שכולם עדיין בעלים, אבל יש מישהו שיש לו מעמד קצת
יותר. זה לא לבטל את מעמד האחריות של האחרים.

ארבל אסטרחן:

נכון. אפשר היה להגיד שיהיה רק יוזם אחד ומצטרפים. זה לא מה שמוצע כאן.

רועי פולקמן (כולנו):

לא, זה לא הכוונה. הכוונה רק שלראשון יש מעמד עליון בהקשר הזה.

ארבל אסטרחן:

נכון.

היו"ר יואב קיש:

יואב, בואו תשמעו את ההצעה שלי ותגידו אם יש לכם רעיונות אחרים שנראים לכם
שווים. שוב, זה הצעה שנראית לי הגיונית, אבל באתי לשמוע.

ארבל אסטרחן:

מה שמוצע עכשיו זה שיימחק הסעיף שאומר שכל בקשה או הודעה בנוגע להצעת חוק
תימסר על-ידי אחד היוזמים, ובמקום זה יהיה כתוב שכל בקשה או הודעה, הסכמה
או פעולה אחרת שרשאי למסור או לעשות יוזם הצעת חוק לפי תקנון זה בקשר להצעה
שיזמו כמה חברי כנסת, תימסר או תיעשה בידי חבר הכנסת ששמו מופיע ראשון
ברשימת היוזמים או בידי יוזם אחר בהסכמתו של היוזם הראשון. כלומר, הוא יכול
להגיד: אין לי בעיה שמספר 3 יעלה את זה בגרסתו, יציג, יסיר, יבקש.

היו"ר יואב קיש:

זה משאיר כביכול כוח על ההובלה של ההצעה ב - - -

רועי פולקמן (כולנו):

זה בעצם לעגן נורמה שממילא נהוגה.

היו"ר יואב קיש:

עד המקרה של לפיד.

רועי פולקמן (כולנו):

כן. הנורמה המקובלת היא שככה זה עובד.

יואב בן צור (ש"ס):

יוכלו להירשם שניים כיוזמים ראשונים?

ארבל אסטרחן:

לא, ראשון זה ראשון.

ישראל אייכלר (יהדות התורה):

כמשפטנית את צריכה לקחת בחשבון סיטואציות שונות. למשל, במקרה הזה שלפיד בא
ולקח חוק שדוד ביטן יזם, כולנו מסכימים שצריך להיות בהסכמת הראשון.

מה קורה כאשר הראשון תוקע, ואינני יודע מאיזה סיבה, את החוק? בעובדה שאני
חתמתי שם ולא הגשתי לבד, הוא תוקע אותי ואני לא אוכל לקדם חוק שהוא חשוב?

ארבל אסטרחן:

אז תגיש בנפרד.

היו"ר יואב קיש:

תגיש מחדש, זה בדיוק הנקודה. אם יש לו אינטרס לתקוע ואתה כיוזם נוסף רוצה
לא לתקוע, מה שאנחנו עושים פה – מקבעים את זה שאתה לא תוכל לפעול - - -

יואב בן צור (ש"ס):

אתה יכול להוריד את ההצעה שלך.

ישראל אייכלר (יהדות התורה):

זה בסדר, לזה אני מסכים. מה עם החלק השני כשאני חתמתי ויואב מחליט שלא,
למשל?

ארבל אסטרחן:

אז אתה מגיש בנפרד ומקדם את ההצעה שלך. אתה תהיה ראשון.

היו"ר יואב קיש:

להגיש מחדש, מחדש.

ישראל אייכלר (יהדות התורה):

נדמה לי שיש איזה חוק שאני לא יכול - - -

ארבל אסטרחן:

אתה יכול. רק אם החוק נפל, אתה לא יכול חצי שנה להביא חוק אחר.

ישראל אייכלר (יהדות התורה):

אה, ואם הוא עיכב את זה.

היו"ר יואב קיש:

אם זה לא עלה להצבעה, זכותך להגיש מחדש. אתה יכול להגיד לי: שמע, אני רוצה
כן הצבעה. אני אגיד לך: סליחה, אני הראשון, אני לא רוצה. אז אתה לא יכול את
החוק הזה להביא להצבעה, אבל אתה יכול להריץ חוק חדש עם אותו נוסח ואז אתה
ראשון.

ישראל אייכלר (יהדות התורה):

אותו נוסח עם פ' אחר ולהיות ראשון. זאת אומרת, זה לא מגביל אותי בגלל
שחתמתי ומישהו תקע איזשהו חוק.

היו"ר יואב קיש:

לא, לא.

רועי פולקמן (כולנו):

התקנון גם עוד לא אומר שום דבר על גניבת חוקים שזה סיפור אחר. גם על זה
אפשר לדבר.

ישראל אייכלר (יהדות התורה):

לא, התקנון אומר שאתה צריך לציין מי הגיש קודם.

רועי פולקמן (כולנו):

בסדר, ברור. אבל עדיין לכאורה אתה יכול לקחת מבן אדם שיזם ולהגיש את אותו
חוק בעצמך. זה קורה פה מעת לעת, אני יכול לתת כמה דוגמאות לאחרונה.

יואב בן צור (ש"ס):

זה קורה מעת לעת פה בסמיכות קרובה מאוד.

רועי פולקמן (כולנו):

כן, כן. יש לנו כמה דוגמאות מהשבועות האחרונים, ואף לא מכובדות במיוחד. אבל
לא חשוב, לא חשוב.

ישראל אייכלר (יהדות התורה):

היה לי חוק של סטטיסטיקה, נדמה לי, שאני נלחם עליו כבר שנתיים-שלוש, וברגע
האחרון בקריאה הראשונה מישהי מכובדת מאוד צרפה חוק משלה והצמידו את זה. זה
לא הפריע לי, אבל לזה אתה מתכוון?

רועי פולקמן (כולנו):

כן, כן.

ארבל אסטרחן:

זה קורה המון.

יואב בן צור (ש"ס):

כן הפריע, אבל לא משנה.

ישראל אייכלר (יהדות התורה):

עובדה שאני זוכר את זה.

היו"ר יואב קיש:

יש למישהו רעיון אחר? מישהו חושב שההצעה הזו היא הצעה - - -

יואב בן צור (ש"ס):

לא. אני חושב שהרעיון הוא בסדר גמור.

ישראל אייכלר (יהדות התורה):

בהסכמת הראשון? כל אחד יכול להגיש וכל אחד יכול לעשות בהסכמת - - -

ארבל אסטרחן:

כל פעולה תיעשה על-ידי הראשון או בהסכמתו.

ישראל אייכלר (יהדות התורה):

או בהסכמתו.

רועי פולקמן (כולנו):

אז מה זה כל שאר התיקונים? למה יש פה כל כך הרבה תיקונים?

ארבל אסטרחן:

כי יש כמה סעיפים שאני אעבור עליהם, אבל זה העיקרון.

רועי פולקמן (כולנו):

יואב, אני מבין שאתה רוצה לא להצביע על זה עכשיו.

היו"ר יואב קיש:

למה לא? בשביל מה עשיתי את זה?

יואב בן צור (ש"ס):

למה לא?

רועי פולקמן (כולנו):

נראה לי שזה צריך להיות גם עם הנציגים של האופוזיציה.

היו"ר יואב קיש:

מה אני אעשה? הודעתי, שלחתי את זה. ראו את זה, עם כל הכבוד.

ישראל אייכלר (יהדות התורה):

מה הקשר קואליציה-אופוזיציה?

רועי פולקמן (כולנו):

נראה לי ששינויי תקנון עדיף. התיקון נשמע לי בסדר גמור.

היו"ר יואב קיש:

סליחה, אם הם לא באים לוועדה זה אחריות שלהם.

יואב בן צור (ש"ס):

רועי, ברגע שיושב-ראש הוועדה שלח את התיקון אתמול במייל, - - -

היו"ר יואב קיש:

רועי, קודם כל, גם אני מרגיש לא בנוח שאין פה חברי אופוזיציה. שנית, אני
עכשיו בודק את ההתנהלות. מתי נשלח החומר לחברי הכנסת?

אתי בן יוסף:

אתמול.

היו"ר יואב קיש:

התקנון הזה נשלח רק אתמול?

אתי בן יוסף:

כן.

היו"ר יואב קיש:

אז אני בעד העניין של רועי אם זה נשלח עוד אתמול. אני מציע להגיד שחברי
הוועדה שנכחו בוועדה המליצו לקבל את ה - - -

לא, לא. אני לא אצביע עכשיו. אני אגיד לך מה אני אעשה, רועי. אני אביא את
זה עוד פעם לדיון ליום שני הבא, נגיד. ואני הולך להגיד לאנשים שהיתה הסכמה
בוועדה ואני מתכנן אם לא יהיו התנגדויות להצביע? אני כן אתן לדבר, ואם
יהיה - - -

ארבל אסטרחן:

אתה רוצה שאני אעבור מהר על כל התיקונים ולפחות אציג אותם?

היו"ר יואב קיש:

תציגי.

ישראל אייכלר (יהדות התורה):

ודאי, ודאי.

רועי פולקמן (כולנו):

נשמח לדעת מה שאר הסעיפים באמת.

ארבל אסטרחן:

הסעיף שהתחלתי להקריא שהוא סעיף 75 יגיד גם שאם חזר בו היוזם הראשון
מהצעתו, בין אם חבר הכנסת מודיע שהוא חוזר בו או שהוא מתמנה לשר או לסגן שר
או עוזב את הכנסת, יבוא במקומו הבא אחריו ברשימת היוזמים. זאת אומרת, יש
משמעות פה גם לסדר. והאמור בסעיף קטן זה יחול אף אם היתה הצעת החוק מיזוג
של כמה הצעות חוק. זאת אומרת, אם מיזגו כמה הצעות חוק ויש רשימה חדשה, אז
הראשון ברשימה החדשה הוא ייחשב הראשון.

ישראל אייכלר (יהדות התורה):

מי באמת יהיה הראשון במיזוג?

ארבל אסטרחן:

יש כללים בתקנון איך עושים את זה.

היו"ר יואב קיש:

הראשון שהגיש מבחינת לוחות הזמנים, ה-פ' הראשון.

ארבל אסטרחן:

אם זה עבר באותו מועד אז הראשון שהגיש.

היו"ר יואב קיש:

אגב, יש פה בעיה. נניח והיתה לי פרטית ועוד פרטית והן מוזגו. הוא ראשון
עכשיו ואני תקוע עם הצעה שלי.

ארבל אסטרחן:

כבר היום כתוב שבקריאה הראשונה רק אחד היוזמים מציג את ההצעה. בקריאה
ראשונה זה בדרך כלל פחות קריטי כי זה דיון אישי.

היו"ר יואב קיש:

השאלה אם עכשיו הוא רוצה במירכאות לתקוע את זה ואני לא רוצה? אני לא יכול
ל- - -

ארבל אסטרחן:

זה בידי הוועדה.

רועי פולקמן (כולנו):

לכאורה, עכשיו הסמכות עברה לוועדה כי הוועדה אומרת: אני רוצה להעלות את זה.
יו"ר הוועדה מציג.

ישראל אייכלר (יהדות התורה):

אז צריך לאפשר לח"כ השני לא להתמזג.

ארבל אסטרחן:

אל"ף, מיזוג זה החלטה של ועדה. למשל, קודם אושר כאן מיזוג של שלוש הצעות
זהות לקראת קריאה שנייה ושלישית. לקראת קריאה ראשונה זה היה מקרה שהוועדה
החליטה לא למזג הצעות חוק. זה החלטת ועדה - - -

ישראל אייכלר (יהדות התורה):

למה שזה לא יהיה החלטה של הח"כ?

ארבל אסטרחן:

לא, כי - - -

ישראל אייכלר (יהדות התורה):

יואב אומר דבר נכון: הוא יתקע לי את החוק.

היו"ר יואב קיש:

לא, אבל הוועדה מחליטה בדרך כלל עם הח"כים.

ישראל אייכלר (יהדות התורה):

אבל הח"כ צריך לבקש מהוועדה.

ארבל אסטרחן:

לא. ברגע שעברו לוועדה כמה הצעות באותו נושא, הוועדה מחליטה האם היא רוצה
לאשר אחת מהן, לאשר את כולן, למזג אותן או לא למזג אותן.

ישראל אייכלר (יהדות התורה):

זה צריך להיות לבקשת המציע. אם זה לא יהיה לבקשת המציע החשש שלך נכון. אתה
תציע ואני אתקע אותך.

ארבל אסטרחן:

אבל ההצעה היא בידי הוועדה - - -

היו"ר יואב קיש:

אני שוקל עוד דבר אחד לעשות. כן להצביע על זה בעד ואז להגיד להם שאני לא
מקריא את זה - - -

רועי פולקמן (כולנו):

מה? לעשות רביזיה?

היו"ר יואב קיש:

לא רביזיה. משאיר להם אם הם ירצו להגיש רביזיה. אני לא הולך לעשות כלום עד
יום שני הבא.

ארבל אסטרחן:

במליאה זה מונח שבועיים ממילא. כל תיקון תקנון שאושר בוועדה מונח לשבועיים
להשגות.

רועי פולקמן (כולנו):

- - - מה שאתה רוצה, אבל שתהיה אפשרות לעשות דיון. אתה יכול להעביר את זה
ברוב בכל מקרה.

היו"ר יואב קיש:

לא, אני אתן להם לעשות. אם הם ירצו הם יעשו רביזיה.

רועי פולקמן (כולנו):

לא, אולי יש תיקונים ואולי יש דיוקים. אתה לא יכול. בסדר, תצביע - - -

היו"ר יואב קיש:

טוב, בסדר – אוקי.

ישראל אייכלר (יהדות התורה):

אני רק מעיר שצריך להיות במיזוג לבקשת המציע.

ארבל אסטרחן:

אל"ף, זה לא כאן.

ישראל אייכלר (יהדות התורה):

לא משנה, איפה שזה. זאת אומרת, זה חייב להיות ביחד כי אחרת יואב צודק. כל
אלה שהגישו הצעת חוק דומה יהיו תקועים כי האחד - - -

היו"ר יואב קיש:

אבל זה המצב היום, אגב.

ארבל אסטרחן:

נכון, זה בדיוק המצב היום. היום ועדה - - -

ישראל אייכלר (יהדות התורה):

- - -

היו"ר יואב קיש:

לא, לא בהכרח. אם מוזגו ואני עדיין עכשיו יוזם. אני מוזגתי, אבל אני עדיין
יוזם. אני יכול לקדם את אם אני רוצה. זה בידיים של הוועדה, זה כבר לא
בידיים שלך בכל מקרה.

ישראל אייכלר (יהדות התורה):

אז כל מי שרוצה ש- - -

היו"ר יואב קיש:

לא, לא. אתה לא מרוויח כלום, זה מה שאני אומר. ברגע שזה הגיע לוועדה - - -

ישראל אייכלר (יהדות התורה):

לא. אם ביטל הראשון את ההצבעה יכול ח"כ שיש לו חוק ממוזג ל- - -

היו"ר יואב קיש:

ההצבעה כבר לא בידיים של הראשון, זה מה שאני אומר.

ארבל אסטרחן:

אבל בקריאה ראשונה כן, לקריאה ראשונה כן. בקריאה שנייה ושלישית זה בידי
הוועדה ומי שמציג זה יו"ר הוועדה. לקריאה ראשונה אם זה ממוזג - - -

ישראל אייכלר (יהדות התורה):

צריך לאפשר שהוא יוכל להגיש את זה.

ארבל אסטרחן:

אז צריך לאפשר לכל אחד מהיוזמים הראשונים של הטרומיות - - -

ישראל אייכלר (יהדות התורה):

כל אחד מהיוזמים הראשונים.

ארבל אסטרחן:

כן.

היו"ר יואב קיש:

זה צריך לעשות הפרדה. צריך לעשות הפרדה בין מקרה של הצעה שבה יש רשימת
יוזמים ואז אנחנו מדברים על היוזם הראשון, לבין מצב של הצעות נפרדות
שמיזגנו ועכשיו לכל ראשון יש זכות בעלים על ההצעה.

ישראל אייכלר (יהדות התורה):

בדיוק, לדרוש את ה- - -

ארבל אסטרחן:

נכון, למרות שכבר היום לגבי קריאה ראשונה כתוב לנו שבהצעת חוק פרטית היוזם
יציג אותה, ואם ההצעה היא מיזוג של כמה הצעות, הדיון ייפתח על-ידי יוזם אחת
מההצעות. ואם אין הסכמה היוזם ששמו מופיע ראשון. זאת אומרת, כבר היום
נותנים עדיפות לראשון שמופיע מבין כל ההצעות הממוזגות. זה סעיף שלא מוצע
לתקן אותו כאן.

ישראל אייכלר (יהדות התורה):

תחשבי איפה אפשר - - -

היו"ר יואב קיש:

אז בואי תחשבי על זה, יש לנו שבוע. אנחנו רוצים למנוע מצב שמישהו לקריאה
ראשונה יתקע את ההצעה.

ארבל אסטרחן:

שתוקע, שבכלל זה מהצעה אחרת שלא תיאמת אתו ולא סיכמת.

היו"ר יואב קיש:

בדיוק. זה פ' נפרדים. אם זה אותו פ', מה שאמרנו תקף.

ארבל אסטרחן:

נכון - אוקי, בסדר.

ישראל אייכלר (יהדות התורה):

ברור. כי, למשל, האיש השני מהאופוזיציה וההוא מהקואליציה מחויב לקואליציה.
אני כאיש אופוזיציה לא אוכל ל - - -

ארבל אסטרחן:

זה סעיף 82. בסדר, אבדוק אם אנחנו צריכים לתקן אותו.

היו"ר יואב קיש:

למרות שאתה בוועדה לא יכינו לך את זה לקריאה ראשונה אם אתה זה, לך תדע.

ארבל אסטרחן:

נכון.

שאגיד מהר מה הם התיקונים האחרים?

היו"ר יואב קיש:

לא. אני מציע, ממילא נדון בזה פעם נוספת עוד שבוע.

יואב בן צור (ש"ס):

נדון פעם נוספת.

ארבל אסטרחן:

הם כולם נובעים מזה. את העיקרון אמרנו.

היו"ר יואב קיש:

הבנתם את העיקרון. אני שמח לראות שבסך הכול כולנו מסונכרנים.

ישראל אייכלר (יהדות התורה):

זה מאוד הגיוני.

היו"ר יואב קיש:

אני מודה מראש לחבר הכנסת בן צור שהתנדב להחליף אותי, אבל אנחנו היום לא
נשתמש בעניין הזה.

חברים, תודה רבה. אני נועל את הישיבה.

הישיבה ננעלה בשעה 12:00.
