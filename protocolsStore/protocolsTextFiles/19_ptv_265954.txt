הכנסת התשע-עשרה

נוסח לא מתוקן

מושב שני

פרוטוקול מס' 55

מישיבת ועדת הכנסת

יום רביעי, ח' בטבת התשע"ד (11 בדצמבר 2013), שעה 10:00

סדר היום:

א. ערעורו של חבר הכנסת משה פייגלין על החלטת יו"ר הכנסת והסגנים שלא לאשר
דחיפות הצעתו לסדר-היום בנושא: "האם הקשר בין חברת "שראל" למשרד הבריאות
כשר או פסול?"

ב. קביעת ועדות לדיון בהצעות לסדר-היום:

1. הצעה לסדר-היום בנושא: "אישור המלצות "צוות 90 הימים" בקבינט הדיור" –
של חברי הכנסת איציק שמולי (1540) ואורי מקלב (1543).

2. הצעה לסדר היום בנושא: "השקעות בשוק ההיטק הערבי" – של חבר הכנסת באסל
גטאס (1631)

ג. בקשת חבר הכנסת אורי מקלב לקיים רוויזיה בדבר קביעת הוועדה לקידום מעמד
האישה לדיון בהצעות החוק הבאות:

1. הצעת חוק הרשויות המקומיות (מימון בחירות) (תיקון - ייצוג לנשים ברשימות
מועמדים), התשע"ג-2013 – של חברת הכנסת יפעת קריב וקבוצת חברי הכנסת
(פ/1656/19).

2. הצעת חוק הרשויות המקומיות (מימון בחירות) (תיקון - עידוד ייצוג הולם
לנשים), התשע"ג-2013 – של חברת הכנסת חנין זועבי וקבוצת חברי הכנסת
(פ/1422/19).

נכחו:

חברי הוועדה:

צחי הנגבי – היו"ר

באסל גטאס

דב ליפמן

אורי מקלב

משה זלמן פייגלין

דוד רותם

משה גפני

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  שי מלכה      –   ראש מטה חבר הכנסת משה זלמן פייגלין
  ------------ --- -------------------------------------------------------
  זכריה רייך   –   לוביסט, מייצג את איגוד תעשיות האלקטרוניקה והתוכנה

  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

א. ערעורו של חבר הכנסת משה פייגלין על החלטת יו"ר הכנסת והסגנים שלא לאשר
דחיפות הצעתו לסדר-היום בנושא: "האם הקשר בין חברת "שראל" למשרד הבריאות
כשר או פסול?"

היו"ר צחי הנגבי:

בוקר טוב. אני פותח את הישיבה, גברתי מזכירת הכנסת. על סדר יומנו ראשית
ערעורו של חבר הכנסת משה פייגלין על החלטת יו"ר הכנסת והסגנים שלא לאשר את
דחיפות הצעתו לסדר-היום בנושא: האם הקשר בין חברת "שראל" למשרד הבריאות כשר
או פסול? משה ינמק את בקשתו, בבקשה.

משה זלמן פייגלין:

קודם כול, בשל הפעילות פה בכנסת לא יכולתי להסביר את העניין בישיבת הנשיאות
עצמה. יצא בדיוק שהנושא דובר כשלא הייתי, וכשדיברתי אחר כך גם עם יושב-ראש
הבית וגם עם אנשים אחרים, הם פשוט לא הבינו את הנושא, ולכן דחו אותו.
והרושם שלי שלאף אחד לא הייתה בעיה - - -

באסל גטאס:

ערעור מותר רק לסגני הנשיא?

מזכירת הכנסת ירדנה מלר-הורוביץ:

כל חבר.

קריאה:

כל חבר שהציע הצעה.

מזכירת הכנסת ירדנה מלר-הורוביץ:

הוא פה בכובע הראשון שלו.

אורי מקלב:

דווקא זה חריג שסגן יושב-ראש הכנסת מגיש ערעור. זה דווקא החריג. אני לא
זוכר דבר כזה.

דוד רותם:

לא, זה בדרך כלל לא קורה כי סוגרים את זה בפנים.

משה זלמן פייגלין:

לא הייתי שם.

באסל גטאס:

כן, כולם מסכימים.

היו"ר צחי הנגבי:

מותר ל-119 ח"כים לערער, רק ליושב-ראש אסור.

משה זלמן פייגלין:

הנושא הוא טכני, טריוויאלי. אני רוצה שהוועדה תבין שלא היה כאן דיון על
הנושא והוא דיון שהובא, אני הייתי, הצגתי ולא הצלחתי ועכשיו אני מביא את זה
לכאן. לא הצגתי את הנושא בישיבת הנשיאות.

דוד רותם:

למה לא הגעת לישיבת הנשיאות?

משה זלמן פייגלין:

משום שהורצתי משם.

שי מלכה:

לא, אתה הגעת ויצאת לפני הסוף.

משה זלמן פייגלין:

אני אפילו לא זוכר מה זה היה.

דוד רותם:

אחמד טיבי היה בישיבת הנשיאות?

אורי מקלב:

גם לא.

דוד רותם:

לא יכולת לסגור את זה אתו מראש?

משה זלמן פייגלין:

אוקיי, עכשיו לעצם העניין.

היו"ר צחי הנגבי:

רק רגע, אולי בכלל אין ויכוח. אתה תסכים לערעור?

משה זלמן פייגלין:

אני רק אסביר בשנייה. זה דבר האבד. לא הייתה לי שום בעיה לחכות עם זה שבוע
אחד נוסף. אבל זה דבר האבד, משום שביום שישי הקרוב מובאת הצעת מחליטים
לממשלה שכוללת בתוכה בעצם הסמכת חברה פרטית, חברת "שראל", להוות מונופול,
לתפוס למעשה את כל המגדלים והיצרנים בשוק הקנביס הרפואי היום בישראל, וזאת
שערורייה גם מבחינה רפואית וגם מבחינה כלכלית. וחשוב לי שיהיה דיון בכנסת.

באסל גטאס:

זו אולי פעם אחת בחיים שאני מסכים אתך. לא מאמין שזה יחזור על עצמו.

משה זלמן פייגלין:

אני מוכן להתערב אתך שיהיו עוד פעמים – מה אתה אומר? הנה, אני אתן לך עוד
נושא שאנחנו מסכימים עליו: שנינו מתנגדים לחוק פראוור.

באסל גטאס:

כל אחד מסיבותיו.

היו"ר צחי הנגבי:

חבר הכנסת מקלב, בבקשה.

באסל גטאס:

מה אנחנו יכולים? תסבירו לי.

היו"ר צחי הנגבי:

אם הערעור מתקבל, אתה שואל.

באסל גטאס:

אם הערעור מתקבל, מה קורה?

מזכירת הכנסת ירדנה מלר-הורוביץ:

יעלה במליאה.

באסל גטאס:

זה יעלה במליאה. זה לא חוזר לנשיאות?

היו"ר צחי הנגבי:

זה יעלה לדיון, אבל ארבל תסביר לך.

ארבל אסטרחן:

אני יכולה להגיד בקצרה. נשיאות הכנסת מאשרת כל שבוע עד חמישה נושאים. ויש
סמכות לכל חבר כנסת שהגיש בקשה להצעה דחופה לסדר והצעתו לא אושרה להגיש
ערעור לוועדת הכנסת. הוא צריך להגיש את הערעור ביום שני, ביום החלטת
הנשיאות. זה מגיע לישיבת ועדת הכנסת בישיבתה הקרובה. בדרך כלל זה היה מגיע
בימי שלישי, אבל אתמול לא הייתה ישיבה אז זה מגיע היום.

ועדת הכנסת יכולה לאשר ולראות כאילו ההצעה אושרה על-ידי הנשיאות. זה חל אך
ורק על מי שהגיש את הערעור. זאת אומרת, אם יש עוד ח"כים שיגישו ערעור באותו
נושא הם לא יוכלו להציג את זה במליאה, רק חבר הכנסת שערער.

היו"ר צחי הנגבי:

בבקשה, חבר הכנסת מקלב בשם נשיאות הכנסת.

אורי מקלב:

אדוני היושב-ראש, אני אענה בשם נשיאות הכנסת. חבר הכנסת פייגלין גם שאל, גם
ערער, אבל גם נתן בתוך הערעור שלו את התשובה.

מזכירת הכנסת ירדנה מלר-הורוביץ:

הפרק הזה לא היה בדוח, אז שדיברנו.

אורי מקלב:

אוקיי. אבל הוא לא היה בדיון. הנשיאות לא קבעה שזה לא דחוף, היא קבעה שני
נושאים בלבד כדחופים. ולאור זה שסדר-היום של היום הוא סדר-יום מאוד מאוד
עמוס, לא רק בגלל ה-25 חוקים שקיימים על סדר-היום, אלא גם יש עוד נושאים
שעל סדר-היום משבוע שעבר.

אתי בן יוסף:

חנוכה.

אורי מקלב:

אני חושב שבשעה 15:00 ביום רביעי שעבר הכנסת נסגרה, נשארו אולי חמישה
נושאים שעל סדר-היום רק משבוע שעבר, אם לא יותר מחמישה.

מזכירת הכנסת ירדנה מלר-הורוביץ:

- - -

היו"ר צחי הנגבי:

לא הייתה התנגדות לגופה של הדחיפות אלא בגלל העומס.

דוד רותם:

למה אתם מאשרים רק חמישה נושאים?

ארבל אסטרחן:

זה התקנון.

אורי מקלב:

לא שחשבנו שזה לא דחוף, אלא בסך הכול קבענו שני נושאים, זה דבר חריג מאוד.

היו"ר צחי הנגבי:

אחרת יהיה פה עשרות מדי - - -

אורי מקלב:

שני נושאים בלבד.

דוד רותם:

שיהיה, מה זה משנה.

היו"ר צחי הנגבי:

יש עובדים בכנסת. לך זה לא חשוב, אתה מקבל משכורת גלובלית.

דוד רותם:

אנחנו הולכים הביתה ממילא.

היו"ר צחי הנגבי:

רובם לא באים מלכתחילה.

משה זלמן פייגלין:

אני אהיה הדובר היחיד. זה סיפור של עשר דקות כל הסיפור.

היו"ר צחי הנגבי:

אין בעיה. אורי, אני חושב שהנשיאות הבהירה את עמדתה, זה לא באמת דבר שנוגע
לגוף העניין. אז יהיה עוד כמה דקות מקסימום. זאת עמדתי. בבקשה, מזכירת
הכנסת.

מזכירת הכנסת ירדנה מלר-הורוביץ:

יש טעם בהגשת הערעור בו ביום ואז הדיון מתקיים בערעור וקבלת הערעור – כן או
לא ביום שלישי, כי אז אנחנו פונים לממשלה והממשלה קובעת גם את השר המשיב.
אני מבינה שלעניין זה השרה המשיבה אמורה להיות שרת הבריאות.

משה זלמן פייגלין:

או שר הכלכלה.

מזכירת הכנסת ירדנה מלר-הורוביץ:

אנחנו נציג את הערעור שהתקבל, נביא את זה בפני מזכירות הממשלה, אבל יכול
להיות מצב שלא יהיה שר משיב.

באסל גטאס:

הכוונה זה שיבוא היום?

היו"ר צחי הנגבי:

היום האחרון.

משה זלמן פייגלין:

היום זה היום האחרון.

מזכירת הכנסת ירדנה מלר-הורוביץ:

אז אם אתה מעלה את זה היום - - -

משה זלמן פייגלין:

אז לא יהיה שר משיב.

באסל גטאס:

למה היום האחרון? מה זה יום אחרון?

היו"ר צחי הנגבי:

לישיבת הכנסת.

מזכירת הכנסת ירדנה מלר-הורוביץ:

הוא אומר שהדחיפות - - -

דוד רותם:

זה ביום שישי - - -

באסל גטאס:

כלומר הוועדה אשמה שהיא דנה בזה רק היום.

היו"ר צחי הנגבי:

זה היושב-ראש אשם, לא הייתי בארץ.

משה זלמן פייגלין:

ירדנה, הגשתי ביום שני את הערעור.

קריאה:

לא, אין לה בעיה עם זה.

מזכירת הכנסת ירדנה מלר-הורוביץ:

לא, אין לנו בעיה.

היו"ר צחי הנגבי:

הוועדה אף פעם לא אשמה. זה תמיד היושב-ראש.

מזכירת הכנסת ירדנה מלר-הורוביץ:

אני רק אומרת שיכול להיווצר מצב שאין לנו שר משיב.

אורי מקלב:

גם אם שרת הבריאות לא משיבה, אתה גם מעוניין - - -

מזכירת הכנסת ירדנה מלר-הורוביץ:

מתי אמורה להתקבל ההחלטה?

היו"ר צחי הנגבי:

הוא לא מעוניין בתשובה, הוא מעוניין בהשמעת המחאה שלו.

אורי מקלב:

לא, הוא מבקש להשפיע.

משה זלמן פייגלין:

חשוב לי שהממשלה תעמוד מול העובדות פשוט.

מזכירת הכנסת ירדנה מלר-הורוביץ:

אתה יודע, הכלי הקלאסי למצב כזה זה שאילתה דחופה. היום היה עולה.

היו"ר צחי הנגבי:

מי בעד קבלת הערעור, ירים את ידו? תודה. מי נגד? תודה.

הצבעה

בעד הערעור של חבר הכנסת משה זלמן פייגלין – רוב

נגד – מיעוט

נמנעים – אין

הערעור נתקבל.

היו"ר צחי הנגבי:

הערעור התקבל. תודה לכם.

מזכירת הכנסת ירדנה מלר-הורוביץ:

אוקיי.

באסל גטאס:

אתה חייב לי.

היו"ר צחי הנגבי:

עכשיו הוא יצביע אתך בענייני מדיניות - - -

באסל גטאס:

פראוור.

משה זלמן פייגלין:

אני לא הייתי פראוור. לא, עכשיו השתווינו.

אורי מקלב:

להאיץ את השיחות עם הפלסטינים.

היו"ר צחי הנגבי:

עכשיו אתם התקזזתם.

משה זלמן פייגלין:

עכשיו התקזזנו.

באסל גטאס:

זה עניין לבג"ץ אם זה - - -

משה זלמן פייגלין:

זה יגיע לבג"ץ.

ב. קביעת ועדות לדיון בהצעות לסדר-היום

1. הצעה לסדר-היום בנושא: "אישור המלצות "צוות 90 הימים" בקבינט הדיור" –
של חברי הכנסת איציק שמולי (1540) ואורי מקלב (1543)

היו"ר צחי הנגבי:

קביעת ועדות לדיון בהצעות לסדר-היום. הנושא הראשון: הצעה לסדר-היום בנושא:
אישור המלצות "צוות 90 הימים" בקבינט הדיור של חברי הכנסת איציק שמולי
ואורי מקלב. ההצעה היא להעביר את הנושא לוועדת הכספים או לוועדת הכלכלה, זה
מה שנשמע במליאה. יש עמדה ללשכה המשפטית פה?

דוד רותם:

אני בעד ועדת המדע.

אתי בן יוסף:

בסדר-היום הם לא - - -

היו"ר צחי הנגבי:

לא עוסקים – אוקיי. מה אתה אומר, דוד?

דוד רותם:

ועדת המדע.

היו"ר צחי הנגבי:

לא הייתה הצעה כזאת.

דוד רותם:

טוב.

אורי מקלב:

לא הייתה ועדת המדע?

היו"ר צחי הנגבי:

אורי מקלב, מה אתה רוצה?

אורי מקלב:

"צוות 90 הימים" – ההמלצה הייתה לוועדת הכספים?

היו"ר צחי הנגבי:

מה אתה רוצה?

אורי מקלב:

אני לא הצעתי משהו אחר.

היו"ר צחי הנגבי:

אוקיי. אז מי בעד ועדת הכספים? מי נגד?

הצבעה

בעד ההצעה להעביר את ההצעה לסדר-היום לוועדת הכספים – רוב

נגד – מיעוט

נמנעים – אין

ההצעה להעביר את ההצעה לסדר-היום לוועדת הכספים נתקבלה.

היו"ר צחי הנגבי:

עבר לוועדת הכספים.

2. הצעה לסדר היום בנושא: "השקעות בשוק ההיטק הערבי" – של חבר הכנסת באסל
גטאס (1631)

היו"ר צחי הנגבי:

הצעה לסדר-היום בנושא: השקעות בשוק ההיי-טק הערבי, של חבר הכנסת באסַל גטאס.

באסל גטאס:

באסֶל.

היו"ר צחי הנגבי:

באסֶל. עד שלמדתי גטאס, אתה אומר לי באסֶל.

באסל גטאס:

אתה משתפר, אז אני מנסה שתגיע למקסימום.

היו"ר צחי הנגבי:

לאט-לאט.

מזכירת הכנסת ירדנה מלר-הורוביץ:

לא, אחרת הוא יקרא לך צֶחי.

היו"ר צחי הנגבי:

אז ההצעה הייתה להעביר את הנושא לוועדת הכלכלה או לוועדת המדע והטכנולוגיה.
יו"ר ועדת המדע והטכנולוגיה מבקש להעביר אליו.

באסל גטאס:

אני מסכים.

היו"ר צחי הנגבי:

מי בעד העברה לוועדת המדע והטכנולוגיה? תודה.

אתי בן יוסף:

חמישה.

היו"ר צחי הנגבי:

מי מתנגד? אין התנגדות.

הצבעה

בעד ההצעה להעביר את ההצעה לסדר-היום לדיון בוועדת המדע והטכנולוגיה – רוב

נגד – מיעוט

נמנעים – אין

ההצעה להעביר את ההצעה לסדר-היום לוועדת המדע והטכנולוגיה נתקבלה.

משה זלמן פייגלין:

הנה, התקזזנו.

היו"ר צחי הנגבי:

תודה. עבר.

ג. בקשת חבר הכנסת אורי מקלב לקיים רוויזיה בדבר קביעת הוועדה לקידום מעמד
האישה לדיון בהצעות החוק הבאות:

1. הצעת חוק הרשויות המקומיות (מימון בחירות) (תיקון - ייצוג לנשים ברשימות
מועמדים), התשע"ג-2013 – של חברת הכנסת יפעת קריב וקבוצת חברי הכנסת
(פ/1656/19)

2. הצעת חוק הרשויות המקומיות (מימון בחירות) (תיקון - עידוד ייצוג הולם
לנשים), התשע"ג-2013 – של חברת הכנסת חנין זועבי וקבוצת חברי הכנסת
(פ/1422/19)

היו"ר צחי הנגבי:

אז אנחנו נמצאים – הוא משך את הרוויזיה, אני מבין.

אתי בן יוסף:

אבל צריך להודיע, אז תודיע.

היו"ר צחי הנגבי:

אוקיי. אז אני מודיע שעל סדר-היום הייתה בקשה של חבר הכנסת אורי מקלב לקיים
רוויזיה בדבר קביעת הוועדה לקידום מעמד האישה לדיון בשתי הצעות חוק. חבר
הכנסת מקלב משך בשלב זה את בקשתו לרוויזיה.

משה גפני:

זו הופכת להיות ועדה יותר גרועה מוועדת החוקה.

דוד רותם:

אני עכשיו הולך לוועדת שקד.

היו"ר צחי הנגבי:

ומה יש לנו עכשיו?

אתי בן יוסף:

זהו.

אורי מקלב:

הוא משך את הרוויזיה, חבר הכנסת גפני.

אתי בן יוסף:

זה ליום שני.

היו"ר צחי הנגבי:

יום שני. הישיבה נעולה, תודה רבה.

הישיבה ננעלה בשעה 10:15.
