פרוטוקולים/ועדת הכנסת/1244

ירושלים, ד' באלול, תש"ס

4 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 124

מישיבת ועדת הכנסת

יום שלישי, כ"ח באב התש"ס (29.8.2000), שעה 13:00

נכחו:

חברי הוועדה: יולי אדלשטיין

מוחמד ברכה

עבד אלמאלכ דהאמשה

שאול יהלום

אופיר פינס-פז

יאיר פרץ

מאיר שטרית

מוזמנים: חברת הכנסת מרינה סולודקין

אבי לוי - חשב הכנסת

איתן לסרי - יועץ לחבר הכנסת אריאל שרון

אדוארד בלאו - רכז סיעת ישראל ביתנו

תמי בן-חיים - עוזרת פרלמנטרית של חבר הכנסת אלי גולדשמידט

דבורה מרגוליס - עוזרת פרלמנטרית של חברת הכנסת מרינה סולודקין

יועצת משפטית: ארבל אסטרחן

עוזר ליו"ר הוועדה: אריק פודר

קצרנית: תמר שפנייר

סדר היום:

1. קביעת ועדות לדיון בהצעות חוק.

2. שאלות והבהרות בעניין המלצות הוועדה הציבורית לבדיקת תנאי עבודתם של
חברי הכנסת

(ועדת גלנור).

3. יישום חוק ראש האופוזיציה - קביעת תנאי עבודתו החדשים.

4. דיון בבקשות שונות בנושא שכירות לשכות פרלמנטריות.

5. שונות.

קביעת ועדות לדיון בהצעות חוק

היו"ר סאלח טריף:

אני פותח את הישיבה. הנושא הראשון - קביעת ועדות לדיון בהצעות חוק.

הצעת חוק חינוך (תנאי קבלה למוסדות להשכלה גבוהה), התשנ"ט-1999, של חבר
הכנסת סילבן שלום. היו הצעות להעביר את הצעת החוק לדיון בוועדת החינוך
והתרבות או בוועדת הכספים. אנחנו לא מחליטים היום לגבי חוק זה.

הצעת חוק מימון מפלגות (תיקון - מימון בחירת ראש הממשלה), התשנ"ט-1999, של
חבר הכנסת רענן כהן. נשמעו הצעות להעביר את הצעת החוק לדיון בוועדת הכספים
או לוועדת החוקה, חוק ומשפט.

יולי-יואל אדלשטיין:

הוצע על-ידי היועצת המשפטית שזה יהיה תיקון לחוק מימון מפלגות ולא לחוקי
בחירות.

היו"ר סאלח טריף:

לכן אנחנו מעבירים את החוק הזה לוועדת החוקה, חוק ומשפט. רבותיי, אתם
מסכימים? תודה.

שאול יהלום:

אנחנו לא מטרפדים דברים כאלה.

היו"ר סאלח טריף:

הצעת חוק הפריה חוץ גופית, התש"ס-2000, של חבר הכנסת אחמד טיבי וקבוצת חברי
הכנסת. יש על זה ויכוח. חברת הכנסת יעל דיין מבקשת להעביר את זה לוועדת
המשותפת (של הוועדה לקידום מעמד האישה וועדת העבודה) לבריאות האישה; חבר
הכנסת דוד טל, שמבקש להעביר את זה לוועדת העבודה, הרווחה והבריאות, הגיש
רוויזיה. אנחנו נדחה את זה, רבותיי.

קריאה:

למה?

היו"ר סאלח טריף:

אם הוא הגיש רוויזיה והחברים כאן לא הודיעו לו שמתקיים היום דיון בעניין
הזה, אני לא יוכל להחליט על זה עכשיו.

אופיר פינס-פז:

אם דוד טל הגיש רוויזיה והוא לא עושה את המאמץ לבוא כדי לטעון את טענתו, לא
צריך לדחות.

היו"ר סאלח טריף:

דוד טל לא חבר ועדת הכנסת. אם מישהו לא הודיע לו על הישיבה, הוא לא יודע.
אריק, אני מבין שאף אחד לא הודיע לו.

אריק פודר:

על הישיבה היום אף אחד לא הודיע לו.

היו"ר סאלח טריף:

רבותיי, אי אפשר לדון בזה היום. נדחה את זה.

היו"ר סאלח טריף:

הצעת חוק פקודת מסי העירייה ומסי ממשלה (פיטורין) (תיקון - תאגיד לתעסוקת
נכים ומוגבלים), התש"ס-2000, של חבר הכנסת גדעון עזרא. היו הצעות להעביר את
הצעת החוק לוועדת הפנים ואיכות הסביבה.

ארבל אסטרחן:

מדובר על פטור מארנונה לתאגידים שמעסיקים נכים.

היו"ר סאלח טריף:

מסכנות הרשויות המקומיות, הן קורסות. נעביר את זה לוועדת הפנים.

הצעת חוק הכשרות המשפטית והאפוטרופסות (תיקון - ועדת אפוטרופוס לנפגעי
השואה), התש"ס-2000, של חבר הכנסת אברהם הירשזון. נשמעו הצעות להעביר את
הצעת החוק לדיון בוועדת העבודה, הרווחה והבריאות או בוועדת החוקה, חוק
ומשפט.

ארבל אסטרחן:

כל החוק הזה נדון בוועדת החוקה.

היו"ר סאלח טריף:

אנחנו מעבירים את זה לוועדת החוקה.

הצעת חוק הפיקוח על עסקי הביטוח (תיקון - הסדר בין מבטחים), התש"ס-2000, של
חבר הכנסת דוד אזולאי וקבוצת חברי הכנסת. נשמעו הצעות להעביר את הצעת החוק
לדיון בוועדת הכלכלה או בוועדת הכספים.

ארבל אסטרחן:

הפיקוח על הביטוח נדון בדרך כלל בוועדת החוקה. חבר הכנסת דוד אזולאי ביקש
להעביר את זה לוועדה המשותפת לוועדת הכספים ולוועדת החוקה, אבל היא רק
לנושא של ביטוח רכב מנועי, לא לנושא ביטוח בכלל. זה לא קשור.

היו"ר סאלח טריף:

אז איפה האכסניה של העניין? לא בוועדת הכלכלה?

ארבל אסטרחן:

כל מה שקשור בפיקוח על עסקי ביטוח נדון בוועדת החוקה.

היו"ר סאלח טריף:

רבותיי, אני מבקש להעביר את זה לוועדת החוקה. מי בעד ומי נגד?

הצבעה

בעד ההצעה להעביר את הצעת החוק לוועדת החוקה, חוק ומשפט - רוב

נגד - אין

נמנע - 1

ההצעה להעביר את הצעת חוק הפיקוח על עסקי הביטוח (תיקון - הסדר בין
מבטחים),

התש"ס-2000, לוועדת החוקה, חוק ומשפט נתקבלה.

היו"ר סאלח טריף:

הצעת החוק עוברת לוועדת החוקה.

הצעת חוק מרכז סיוע לנפגעי תאונות דרכים, התש"ס-2000, של חבר הכנסת נחום
לנגנטל וקבוצת חברי הכנסת. נשמעו הצעות להעביר את הצעת החוק לוועדת הכלכלה
או לוועדת העבודה, הרווחה והבריאות.

שאול יהלום:

זה צריך לעבור לוועדת הכלכלה.

היו"ר סאלח טריף:

הוועדה שעוסקת בתאונות דרכים זו ועדת הכלכלה. מי בעד ומי נגד?

הצבעה

בעד ההצעה להעביר את הצעת החוק לוועדת הכלכלה - רוב

נגד - 1

נמנעים - אין

ההצעה להעביר את הצעת חוק מרכז סיוע לנפגעי תאונות דרכים, התש"ס-2000,

לוועדת הכלכלה נתקבלה.

היו"ר סאלח טריף:

הצעת החוק עוברת לוועדת הכלכלה.

יש פה שתי הצעות חוק התכנון והבנייה (תיקון - שימוש במקרקעין חקלאיים),
התש"ס-2000, אחת של חבר הכנסת יאיר פרץ ואחת של חבר הכנסת עמיר פרץ. חבר
הכנסת פורז מבקש להעביר אותן לוועדת הכלכלה, חבר הכנסת אזולאי מבקש להעביר
אותן לוועדת הפנים.

אנחנו נשהה את זה עד שנביא לכאן גם את חבר הכנסת דוד אזולאי וגם את חבר
הכנסת אברהם פורז.

הצעת חוק איסור שימוש בסמים מסוכנים, סמי מרץ ותרופות הרגעה (בילדים מתחת
לגיל 18), התש"ס-2000, של חבר הכנסת אלי בן-מנחם.

סגן מזכיר הכנסת דוד לב:

זה העניין של הריטלין.

היו"ר סאלח טריף:

נשמעה הצעה להעביר את הצעת החוק לוועדה למאבק בנגע הסמים.

שאול יהלום:

זה לא שייך לוועדת הסמים. זה נושא של הריטלין במוסדות חינוך, וזה צריך
לעבור לוועדת החינוך.

היו"ר סאלח טריף:

אבל מדובר פה בסמים. יש ועדה מיוחדת לנושא סמים.

ארבל אסטרחן:

אפשר להעביר את זה לוועדת הסמים.

שאול יהלום:

לא, תקראי את החוק. החוק מדבר על ריטלין במערכת החינוך.

אופיר פינס-פז:

החוק מדבר רק על שימוש בריטלין בבתי ספר. לכן זה עניין ועדת החינוך יותר
מאשר ועדת הסמים.

ארבל אסטרחן:

מדובר כאן על הורה או מורה או גננת.

שאול יהלום:

יש כאן אחריות של שר החינוך.

סגן מזכיר הכנסת דוד לב:

כל הוויכוח היה על לחץ שכופים כאילו על הורים לתת לילד ריטלין, ולכן זה
יותר שייך לוועדת החינוך.

עבד אלמאלכ דהאמשה:

מדובר פה בסמי מרץ.

היו"ר סאלח טריף:

ובכן, רבותיי, נעביר לוועדת החינוך?

סגן מזכיר הכנסת דוד לב:

ודאי, כי המהות היא יותר חינוך.

היו"ר סאלח טריף:

אני מציע ועדה משותפת.

שאול יהלום:

זה לא שייך לוועדה משותפת.

היו"ר סאלח טריף:

אבל יש לנו ועדה מיוחדת לסמים.

שאול יהלום:

זה לא עניין של סמים, זה עניין של ריטלין. אתה יודע מה זה ריטלין? זה לא
שימוש סתם בסמים, מדובר על ילד שסובל מהיפר-אקטיביות ובשאלה כמה אפשר לתת
לו. זה עניין של פסיכולוגיה, של שר החינוך, של ההורים והמורים והקשר
ביניהם. זה מערכת החינוך, לכן זה שייך לוועדת החינוך.

היו"ר סאלח טריף:

מי בעד להעביר את הצעת החוק לוועדת החינוך?

הצבעה

בעד ההצעה להעביר את הצעת החוק לוועדת החינוך והתרבות - רוב

נגד - מיעוט

ההצעה להעביר את הצעת חוק איסור שימוש בסמים מסוכנים, סמי מרץ ותרופות
הרגעה (בילדים מתחת לגיל 18), התש"ס-2000, לוועדת החינוך והתרבות נתקבלה.

היו"ר סאלח טריף:

הצעת החוק עוברת לוועדת החינוך.

הצעת חוק חובת המכרזים (תיקון - איסור אפליית תאגיד המעסיק אנשים עם
מוגבלות), התש"ס-2000, של חבר הכנסת דני נווה. נשמעו הצעות להעביר את הצעת
החוק לדיון בוועדת החוקה, חוק ומשפט או לוועדת העבודה, הרווחה והבריאות או
לוועדת הכספים.

ארבל אסטרחן:

חוק חובת המכרזים עצמו נדון בוועדת החוקה.

אופיר פינס-פז:

נושא המוגבלויות בדרך כלל נדון בוועדת החוקה.

היו"ר סאלח טריף:

מי בעד להעביר את הצעת החוק לוועדת החוקה?

הצבעה

בעד ההצעה להעביר את הצעת החוק לוועדת החוקה, חוק ומשפט - רוב

נגד - אין

נמנעים - אין

ההצעה להעביר את הצעת חוק חובת המכרזים (תיקון - איסור אפליית תאגיד המעסיק
אנשים עם מוגבלות), התש"ס-2000, לוועדת החוקה, חוק ומשפט נתקבלה.

היו"ר סאלח טריף:

החוק עובר לוועדת החוקה.

הצעת חוק הרשות השנייה לטלוויזיה ורדיו (תיקון - שידורי פרסומת לילדים),
התש"ס-2000, של חבר הכנסת משה רז. נשמעו הצעות להעביר את הצעת החוק לדיון
בוועדת החינוך והתרבות או בוועדה לקידום מעמד הילד.

אני מציע להעביר את הצעת החוק לוועדת החינוך. מי בעד ומי נגד?

הצבעה

בעד ההצעה להעביר את הצעת החוק לוועדת החינוך והתרבות - רוב

נגד - אין

נמנעים - אין

ההצעה להעביר את הצעת חוק הרשות השנייה לטלוויזיה ורדיו (תיקון - שידורי
פרסומת לילדים), התש"ס-2000, לוועדת החינוך והתרבות נתקבלה.

היו"ר סאלח טריף:

הצעת החוק עוברת לוועדת החינוך.

הצעת חוק שעות עבודה ומנוחה (תיקון - עבודה בימי מנוחה בחנות של אגודה
שיתופית), התשנ"ט-1999, של חבר הכנסת משה גפני. נשמעה הצעה להעביר את הצעת
החוק לוועדת החוץ והביטחון.

ארבל אסטרחן:

הצעת החוק צריכה לעבור לוועדת העבודה, הרווחה והבריאות.

היו"ר סאלח טריף:

אם זה יעבור לוועדת העבודה והרווחה, זה יעבור תוך שבוע. יסגרו לנו את כל
העולם בשבת.

יאיר פרץ:

על פי החוק הקיים היום יש שעות עבודה ומנוחה. קיים חוק כזה.

היו"ר סאלח טריף:

יאיר, תעשה לי טובה, עזוב אותי מהעניין הזה, אתם משוגעים לגמרי.

עבד אלמאלכ דהאמשה:

אני מציע להעביר לוועדת הכלכלה.

יאיר פרץ:

לא, מה פתאום לכלכלה? הנושא של שעות עבודה ומנוחה שייך לוועדת העבודה.

שאול יהלום:

זה נושא של עבודה ורווחה.

מוחמד ברכה:

אני מציע לוועדת הכלכלה.

שאול יהלום:

אדוני היושב ראש, על דברים גבוליים אפשר שיהיה ויכוח אבל כל הנושא של שעות
עבודה ומנוחה, חוק שעות עבודה ומנוחה, שייך לוועדת העבודה והרווחה. אפילו
בשם החוק ישנה המילה "עבודה". אז אם רוצים סתם לעשות - -

היו"ר סאלח טריף:

זה לא סתם, היו דברים מעולם.

רבותיי, יש שתי הצעות - ועדת הכלכלה, ועדת העבודה והרווחה. מי בעד להעביר
לוועדת הכלכלה? מי בעד ועדת העבודה והרווחה?

הצבעה

בעד ההצעה להעביר את הצעת החוק לוועדת הכלכלה - 3

בעד ההצעה להעביר את הצעת החוק לוועדת העבודה והרווחה - 2

ההצעה להעביר את הצעת חוק שעות עבודה ומנוחה (תיקון - עבודה בימי מנוחה
בחנות של אגודה שיתופית), התשנ"ט-1999, לוועדת הכלכלה נתקבלה.

היו"ר סאלח טריף:

אני מבין שהיתר נמנעים. הצעת החוק עוברת לוועדת הכלכלה.

שאול יהלום:

אני מבקש רוויזיה.

עבד אלמאלכ דהאמשה:

בפגרה רוויזיה זה אחרי חמש דקות.

היו"ר סאלח טריף:

הצעת חוק חינוך ממלכתי (תיקון - העברת תלמידים בין מוסדות שונים),
התש"ס-2000, של חבר הכנסת משה גפני. נשמעה הצעה להעביר את הצעת החוק לוועדת
החוקה, חוק ומשפט. לדעתי זה צריך לעבור לוועדת החינוך והתרבות.

אופיר פינס-פז:

אני מציע לוועדה לקידום מעמד הילד.

היו"ר סאלח טריף:

אז אני לא מחליט על זה עכשיו.

חבר הכנסת שטרית, איפה הצעת החוק שלך בעניין הרשות השלישית?

מאיר שטרית:

היא עברה קריאה טרומית. קבעו שהיא תידון בוועדת החינוך, היושבת ראש הודיעה
על כך.

היו"ר סאלח טריף:

לא קבעו, זאת היתה תקלה.

מאיר שטרית:

קבעו ועדת חינוך.

היו"ר סאלח טריף:

אני מבקש עוד פעם לקבוע כאן שהצעת חוק הרשות השלישית לטלוויזיה - ערוץ 33 -
-

ארבל אסטרחן:

חבר הכנסת שטרית, במליאה אתה ביקשת ועדת הכלכלה.

מאיר שטרית:

לא, זאת היתה טעות. חזרתי ליושבת ראש וביקשתי שתודיע שזה יעבור לוועדת
החינוך, והיא הודיעה.

ארבל אסטרחן:

כשאתה אמרת ועדת הכלכלה, הצביעו על ועדת הכלכלה. אחרי כמה דקות וכמה הצבעות
ניגש חבר הכנסת שטרית ליושבת ראש ואז היא הודיעה ועדת החינוך. היא לא יכולה
להודיע על דעת עצמה.

היו"ר סאלח טריף:

לכן, רבותיי, אנחנו מבקשים לקבוע שזה יעבור לוועדת החינוך והתרבות של
הכנסת. מי בעד ומי נגד?

הצבעה

בעד ההצעה להעביר את הצעת החוק לוועדת החינוך והתרבות - רוב

נגד - מיעוט

ההצעה להעביר את הצעת חוק הרשות השלישית לטלוויזיה, התש"ס-1999,

לוועדת החינוך והתרבות נתקבלה.

היו"ר סאלח טריף:

תודה רבה. הצעת החוק עוברת לוועדת החינוך והתרבות.

עכשיו נקיים את הרוויזיה לגבי הצעת חוק שעות עבודה ומנוחה. מי בעד
הרוויזיה?

הצבעה

בעד הרוויזיה - 3

נגד - 4

הרוויזיה לא נתקבלה.

היו"ר סאלח טריף:

הרוויזיה לא נתקבלה. הצעת חוק שעות עבודה ומנוחה (תיקון - עבודה בימי מנוחה
בחנות של אגודה שיתופית), התשנ"ט-1999, תעבור לוועדת הכלכלה.

שאלות והבהרות בעניין המלצות הוועדה הציבורית לבדיקת תנאי עבודתם של חברי
הכנסת (ועדת גלנור)

היו"ר סאלח טריף:

יש לנו כמה הבהרות בעניין המלצות הוועדה הציבורית לבדיקת תנאי עבודתם של
חברי הכנסת - ועדת גלנור. אנחנו מדברים על הבקשות שהועלו כאן והדברים שהיה
צריך להחליט עליהם. לכן היה צריך להביא את זה להחלטת הוועדה. למשל, אנחנו
קבענו שאם יש היום שני עוזרים אקדמיים, איפשרנו לשני העוזרים בהוראת שעה
בתקופת מעבר להתחלק בסכום של העוזר המקצועי והמינהלי. כנ"ל קבענו - אם יש
עוזר ותיק שעומד בכללים שהוא לא אקדמאי והוא יקבל אותו דירוג, אם יהיו שני
עוזרים ותיקים, אותו כלל יחול עליהם. האם יש ערעור למישהו בעניין הזה?

מוחמד ברכה:

מה זה ותיק?

היו"ר סאלח טריף:

לפי הכללים שקבענו.

מאיר שטרית:

זו קביעה של יושב ראש ועדת הכנסת.

היו"ר סאלח טריף:

קבענו את זה כבר.

מאיר שטרית:

אני מבין שזה רק עד סוף הכנסת הזאת.

היו"ר סאלח טריף:

על זה מדובר, קבעתי את זה בהוראת מעבר. רבותיי, אני אומר את זה כאן כדי
שיהיה ברור.

עכשיו, נמצאת כאן חברת הכנסת סולודקין שיש לה פנייה לוועדה. אני מבקש
שתסבירי אותה בקיצור.

מרינה סולודקין:

אני לא נוהגת ועכשיו, שיש שינוי המצב של חברי הכנסת, שיש רכבים לחברי
כנסת - -

יולי-יואל אדלשטיין:

קשה לא להיות סגן שר...

אופיר פינס-פז:

אני מוכן מחר בבוקר שתחזרי להיות סגנית שר.

היו"ר סאלח טריף:

חברת הכנסת סולדקין, בבקשה.

מרינה סולודקין:

אני חברת כנסת פעילה, תושבת אשקלון, ואני מקבלת קהל בכל המדינה - מקרית
שמונה עד אילת. אני נוסעת הרבה. התקציב שלי אישית מהמשכורת הוא מוגבל, אני
כל הזמן צריכה לחשוב כמה אני משלמת עבור הנסיעות. בגלל השינוי במצב, אני
מבקשת מוועדת הכנסת לתת לי תקציב נפרד לנסיעות. אני ביקשתי סכום של 30,000
שקל לשנה כי חשבתי ש-3,000 שקל לחודש זה המינימום שאני מוציאה לנסיעות. אני
נוסעת בתחבורה ציבורית.

מאיר שטרית:

אין לך אוטו?

מרינה סולודקין:

אני לא נוהגת.

מאיר שטרית:

את יכולה לקחת נהג.

קריאה:

מי יממן את זה?

מאיר שטרית:

אחד מהעוזרים הפרלמנטריים יהיה הנהג שלך.

יולי-יואל אדלשטיין:

אדוני היושב ראש, חברת הכנסת סולודקין מציגה את זה כבעיה אישית שלה והיא
צודקת לגמרי, אבל אם אנחנו נסתכל באופן קצת יותר כללי - מה שהיה עד עכשיו
בכנסת זה מה שהיה בתעשייה האווירית, במוטורולה או בכל מקום אחר. אשתי,
למשל, היתה במצב הזה, היא עבדה במפעל תעש. עד שהיה לה ראשון נהיגה היא לא
קיבלה החזקת רכב; לעומת בעל אותו תפקיד שהיה לו רכב ורשיון, היא קיבלה
פחות - זה המצב. ברגע שהיא הוציאה רשיון רכב, היא התחילה לקבל החזקת רכב
והכל היה טוב ויפה. בכנסת היה אותו מצב. יש רשיון, אתה מקבל החזקת רכב כי
אתה מחזיק רכב. אין רשיון, אתה לא מחזיק אז שלום ולהתראות. עכשיו נוצר מצב
חדש. כשאנחנו כחברי כנסת זכאים לרכב צמוד, ההצעה לאלה שאין להם רשיון
שייקחו נהג זו אותה הגברת בשינוי האדרת, עדיין למי שאין לו רשיון יש הוצאות
נוספות.

מאיר שטרית:

היום חברי כנסת שיש להם שני עוזרים, יכולים לקבוע שאחד מהם ינהג עבורם.

היו"ר סאלח טריף:

אני לא מבין מה המצב שהשתנה.

יולי-יואל אדלשטיין:

השתנה המצב - חבר כנסת זכאי לרכב צמוד.

היו"ר סאלח טריף:

כמו שהוא היה זכאי להחזקת רכב.

יולי-יואל אדלשטיין:

עד המלצות ועדת גלנור, אילו היינו נותנים משהו לאותם ח"כים שאין להם רשיון,
היינו מפלים לרעה אנשים במוטורולה או בתעשייה האווירית שאין להם רשיון. זה
המצב בכל המדינה, אתה לא יכול לעשות דין אחד לחברי כנסת ודין אחר לעובד
במוטורולה. אבל ברגע שנותנים רכב צמוד, חברת הכנסת סולודקין לא יכולה לקבל
רכב כי אין לה רשיון.

שאול יהלום:

מה היה קורה לאשתך אם היא היתה עולה בדרגות במוטורולה והיתה מגיעה לדרגה של
סמנכ"ל שמגיע לו רכב צמוד?

יולי-יואל אדלשטיין:

אני אומר לך בכנות שאני לא יודע.

שאול יהלום:

אתה רוצה להשוות את המצב בכנסת למצב במשק. בוא נחשוב מה קורה אם אנשים בלי
רשיון עולים לדרגה שבה מגיע להם רכב צמוד.

מרינה סולודקין:

אני רואה בזה אפליה. נהגתי ברוסיה, אבל היתה לי שם תאונת דרכים ומאז אני לא
נוהגת. אתם חשבתם על תנאי העבודה של חברי הכנסת. כשאני צריכה להגיע לבוחרים
שלי - לאסיפות, לקבלת לקהל - אני כל הזמן צריכה לחשוב כמה זה עולה לי. אתם
נתתם לכל חבר כנסת 150 אלף שקל כדי לקבל רכב. אני חושבת שאתם יכולים לעזור
גם לי בעניין הזה.

היו"ר סאלח טריף:

יש הערה של ארבל אסטרחן בעניין הזה.

ארבל אסטרחן:

לפי ההחלטה הקיימת היום, חבר כנסת שאין לו רכב זכאי להחזר הוצאות בסכום
שנכון להיום הוא 995 שקלים לחודש.

דבורה מרגוליס:

נסיעה מאשקלון לירושלים זה 200 שקל. אם אני נוסעת מאשקלון לחצור הגלילית,
זה יותר.

היו"ר סאלח טריף:

רבותיי, הדיון הזה הוא לא במסגרת מסקנות ועדת גלנור. זה נושא חדש. היתה
המלצה של גלנור בעניין הזה?

מרינה סולודקין:

אתם שיניתם את התנאים.

שאול יהלום:

הבעיה היא בעיה, אבל דווקא כאן יש שיפור. קודם באמת היתה אפליה - אם חבר
כנסת מקבל החזקת רכב של 3,000 שקל, חברת הכנסת סולודקין לא יכלה לקבל את זה
כי אין לה רשיון. אפילו אם היתה לוקחת את אחד העוזרים הפרלמנטריים והיתה
אומרת לו שהוא יהיה הנהג שלה, לא היו נותנים לה את הכסף כי זה כסף שמגיע
באופן אישי רק לחבר כנסת. עכשיו שופר המצב. אם תבוא היום מרינה סולודקין
ותגיד "אני רוצה רכב", אף אחד לא יגיד לה לא. קבלת הרכב לא מותנה ברשיון.
היא יכולה לקבל את הרכב.

יולי-יואל אדלשטיין:

לא, חבר כנסת שאין לו רשיון נהיגה - יש שלושה או ארבעה כאלה בכנסת --

סגן מזכיר הכנסת דוד לב:

זה לא כמו רכב ששייך למינהל הרכב הממשלתי שאסור לתת לנהוג בו, ברכב שיקבלו
חברי הכנסת כל אחד יכול לנהוג.

היו"ר סאלח טריף:

חבר הכנסת זכאי לרכב. נקודה.

שאול יהלום:

אז עכשיו שיפרנו את המצב. חברת הכנסת סולודקין זכאית ל-150 אלף שקל, חסר לה
רק הנהג, אז אחד העוזרים הפרלמנטריים יכול לנהוג עבורה.

מאיר שטרית:

זה פתרון אידיאלי.

היו"ר סאלח טריף:

תודה רבה לכם, אנחנו ממשיכים. מעבר לזה הפצנו לכם את כל העדכונים האחרונים
של ועדת גלנור בנושא ההחלטות שלנו לגבי הח"כים והעוזרים. שימו לב אליהם, הם
מאוד מסייעים לכם.

תמי בן-חיים, העוזרת הפרלמנטרית של חבר הכנסת אלי גולדשמידט, היתה בקשה
שלכם בעניין הזה.

תמי בן-חיים:

ישנם עוזרים פרלמנטריים שהביאו תעודות סיום תואר - ראשון או שני. יש עוזרים
שעוד אין להם את התואר ביד והם מתחלקים לשתי קטגוריות. חלק קיבלו מכתב
מהאוניברסיטה שהם סיימו את כל החובות אבל מסיבות אלו ואחרות, או שהמחשב עוד
לא קלט את הציונים, עוד לא קיבלו תעודה.

אריק פודר:

יש להם אישור זכאות לתואר.

שאול יהלום:

זכאות זה כמו תואר.

תמי בן-חיים:

צריך להבהיר את זה. הדבר השני הוא שיש עוזרים פרלמנטריים מסויימים שהגישו
מכתבים ש"או-טו-טו הוא מסיים את חובותיו לתואר".

מאיר שטרית:

או-טו-טו זה לא מספיק. זה יכול להיות חמש שנים.

תמי בן-חיים:

אני מבינה את הנקודה, אבל היות ועוזרים פרלמנטריים עברו דרך תלאות כדי
להגיע לדבר הזה ועד עכשיו לפי דעתי קיבלו משכורות שלא משקפות את מה שהם
עשו, לגבי אלה שאו-טו-טו מסיימים את התואר, אולי אפשר לעשות משהו בנידון
כדי שכבר עכשיו הם יקבלו את התוספת האקדמאית אם תוך X ימים מתחילת המושב הם
אכן יביאו את תעודת הזכאות.

אבי לוי:

אם וכאשר יסיימו, יקבלו את התוספת.

תמי בן-חיים:

אני ביקשתי מה שאני חושבת.

מאיר שטרית:

אני לא חושב שזה אפשרי, כי זה עיוות של ההחלטה שלנו. אישור זכאות לתואר -
מזכה.

היו"ר סאלח טריף:

מי שהביא מכתב שסיים את חובותיו, אין בעיה, זה ברור. מעבר לזה, לא.

מאיר שטרית:

אני מציע להגדיר את זה - אישור זכאות לתואר.

אריק פודר:

יש עוד סוג של אישור שאני יודע שבמקומות מסויימים כן מקובל להתחשב בו.
עדיין אין לך את כל הציונים אבל סיימת את כל החובות.

סגן מזכיר הכנסת דוד לב:

ואם הוא דפק את הבחינה והוא מחכה לתוצאה?

מאיר שטרית:

אישור כזה לא נחשב. רק אישור זכאות לתואר.

היו"ר סאלח טריף:

אמרנו שמי שמביא אישור שסיים את חובותיו לתואר או מי שמביא זכאות לתואר וזו
שאלה של זמן עד שיקבל את התואר, יקבל את התוספת האקדמאית.

בעניין הטלפונים והפלאפונים של העוזרים הפרלמנטריים - נקבל נתונים מאבי לוי
ואז נראה.

שאול יהלום:

יש עוד נושא שהבטחת לי לדון בו. אנחנו דיברנו על חברי הכנסת בגמלאות,
שהחזקת הטלפון שלהם מצחיקה.

היו"ר סאלח טריף:

זה לא על סדר היום.

שאול יהלום:

בישיבה הקודמת סוכם שנדון בזה בישיבה הבאה.

היו"ר סאלח טריף:

ארבל, אני יכול לדון בעניין הזה למרות שלא שמנו את זה על סדר היום? היה
דיון על זכויות של חברי הכנסת לשעבר, ועלתה השאלה של מכסת הטלפון שניתנת
להם, שהיום היא 200 שקל לחודש. הבטחתי לחבר הכנסת יהלום להביא את זה בישיבה
הבאה.

ארבל אסטרחן:

זה לא על סדר היום של הישיבה היום.

היו"ר סאלח טריף:

אני מבקש שאנחנו נשים את זה על סדר היום לישיבה הבאה. אריק, תרשום לך.
בעניינים כאלה אסור לדון אם הם לא בסדר היום.

יישום חוק ראש האופוזיציה - קביעת תנאי עבודתו החדשים

היו"ר סאלח טריף:

אנחנו עוברים לנושא הבא: יישום חוק ראש האופוזיציה - קביעת תנאי עבודתו
החדשים. אני מבין שחבר הכנסת רובי ריבלין עסק בעניין הזה.

שאול יהלום:

אבי לוי היה צריך לבדוק את הנושא של טלפון פקסימיליה.

היו"ר סאלח טריף:

תיכף, בנושא של "שונות", נשאל אותו כל מיני דברים.

אופיר פינס-פז:

מה זאת אומרת יישום החוק? כתוב "ועדת הכנסת תקבע את שכרו של ראש
האופוזיציה".

היו"ר סאלח טריף:

חבר הכנסת רובי ריבלין, שנתבקש והכין לנו מכתב בנושא, לא נמצא כאן כי הוא
טס לחו"ל. אני מציע שתשהה את זה עד הישיבה הבאה כי גם הוא ביקש את זה, אלא
אם יש לכם מה להציע.

אופיר פינס-פז:

אני אומר את דעתי. כתוב בחוק ש"וועדת הכנסת תקבע את שכרו של ראש האופוזיציה
בהתאם לחוק שכר חברי הכנסת, ובלבד שלא יפחת שכרו של ראש האופוזיציה משכרו
של שר". נראה לי סביר מאוד שראש האופוזיציה ישתכר כשר.

היו"ר סאלח טריף:

נבקש מאבי לוי לבדוק את המסמך שהוגש לנו על-ידי חבר הכנסת ריבלין, להביא גם
את השגותיו אם יש לו או דברים שהוא מבקש להבהיר כדי שנחליט עליהם. נדון בזה
בישיבה הבאה וגם רובי ריבלין יהיה בה.

אופיר פינס-פז:

בסדר.

היו"ר סאלח טריף:

תודה רבה לכם.

דיון בבקשות שונות בנושא שכירות לשכות פרלמנטריות

היו"ר סאלח טריף:

היו לי שלוש בעיות בנושא שכירות של לשכה פרלמנטרית. מכיוון שהדבר כבר נעשה
ולדעת החשבות או הלשכה המשפטית זה מנוגד לכללים שקבעה הוועדה בעבר - -

מאיר שטרית:

כמי שכתב את הכללים, מעולם לא קבענו דבר כזה. זה לא יכול להיות.

היו"ר סאלח טריף:

חבר הכנסת מאיר שטרית, תסביר בקיצור את המקרה הספציפי שלך, שזה מסביר גם את
שני המקרים האחרים - של חברת הכנסת קולט אביטל וחבר הכנסת נחום לנגנטל.

מאיר שטרית:

אדוני היושב ראש, מאחר שבכנסת הקודמת אני קבעתי את הנוהל של שכירות לשכות
על-ידי חברי כנסת ואני כתבתי אותו בעצמי במו ידיי והבאתי אותו לאישור
הוועדה, אני מודיע לכם שמעולם לא היתה מגבלה כזאת. מישהו במהלך הדרך - אני
לא יודע מתי - הכניס מגבלה שאומרת שאם אתה שוכר משרד, נניח מחבר הכנסת
דהאמשה, והסתבר לך שהמשרד ששכרת ממנו הוא לא בבעלותו אלא זה בניין שהוא שכר
ממישהו אחר - אתה לא רשאי לשכור ממנו, אתה רשאי לשכור רק מהבעלים הראשיים.

אתן לך את הדוגמא שלי, שהיא קלאסית. אני שכרתי משרד בבית אמות משפט. באתי
לעורך דין שיש לו שורה של משרדים עם שירותי משרד, אני לא רוצה להתעסק עם
ארנונה וחשמל, שכרתי משרד, עשיתי חוזה כדין של הכנסת. אומרים לי: לא, מאחר
שהוא שוכר את המשרדים שלו מבית אמות משפט, אני לא יכול לשכור ממנו.

אופיר פינס-פז:

לא יכולים לשכור ממשכיר.

מאיר שטרית:

זה מטופש. אני צריך לברר מי בעל הבניין? מה זה ענייני? אני מבקש למחוק את
הסעיף הזה מתוך הנהלים.

היו"ר סאלח טריף:

הקטע שמצביעים עליו כאן הוא שכאילו ייווצר ניגוד עניינים.

מאיר שטרית:

מה ניגוד עניינים?

היו"ר סאלח טריף:

אגיד לך מה אומרים, לא אני קבעתי את זה. אמרו שאם אתה שוכר מעורך דין
מסויים, הוא כאילו ישתמש בשמו הטוב של חבר הכנסת מאיר שטרית או בשמו הרע של
חבר הכנסת סאלח טריף כדי לקדם את ענייני משרדו.

מאיר שטרית:

אני לא חי במשרד שלו, איזה שטויות. יש לי משרד, אז אני חי במשרד שלו? הוא
יכול להשתמש בשמי? באיזו זכות?

יולי-יואל אדלשטיין:

האבסורד יכול להיות שאם הם יושבים באותה קומה, אותו עורך דין יכול לומר:
בקומה אתי יושב מאיר שטירת.

שאול יהלום:

אם עורך דין הוא בעל המשרד, הוא כן יכול להשכיר לחבר כנסת.

היו"ר סאלח טריף:

אני רואה את זה כדבר קצת בעייתי.

מאיר שטרית:

משרדי כספי למשל - אם הוא משכיר לי משרד שלו, מותר לי לשכור.

יולי-יואל אדלשטיין:

אם יש לו בניין כמו ליגאל ארנון פה בירושלים, הוא יכול להשכיר לחברי כנסת.

היו"ר סאלח טריף:

אני מציע - היות והעניין הזה באמת פרובלמטי והולך על קו דק - -

מאיר שטרית:

מי קבע את הקו הדק? זה לא היה קיים בנוהל, אני כתבתי את הנוהל.

היו"ר סאלח טריף:

- - אני מציע שאם יש מקרה כזה, הוועדה תשמע כל מקרה לגופו ותאשר או לא
תאשר. אני יודע שמה שקולט אביטל הסבירה לי שהיא שכרה ממישהו שיש לו
משרדים - -

מאיר שטרית:

אדוני היושב ראש, למה לך? מה אכפת לך? שתשכור איפה שהיא רוצה.

ארבל אסטרחן:

הרעיון הוא לא מי ששוכר ממי שבעצמו שוכר. הסעיף אומר כך: "חבר הכנסת לא
ישכור חדר בתוך משרד או חלק ממשרד בו מתבצעת פעילות מקצועית, עסקית או
ציבורית מכל סוג שהוא וכן לא יקבל ממשרד כאמור שירותי מזכירות". זאת אומרת,
אם אתה שוכר משרד ומי שאתה שוכר ממנו הוא לא הבעלים אלא הוא בעצמו שכר, זאת
לא הבעיה. הבעיה היא, כאשר מתנהלת במקום פעילות עסקית או ציבורית, למשל אם
זה משרד עורכי דין שיש בו כמה חדרים ואחד מהחדרים ניתן לך. זה באמת תיקון
מאוחר יותר מתשנ"ח, והרעיון היה כזה - רפאל פנחסי, שהיה יושב ראש הוועדה,
הציג את זה בפני הוועדה כך: "למרות שקבענו הרבה סייגים בנושא כדי שהמהלך
יהיה תקין, היו כאלה שחשבו שמותר לשכור חדר במשרד פעיל של עורך דין או של
רואה חשבון. אנחנו מבקשים להוסיף את ההחלטה האומרת שאי אפשר לשכור משרד
בתוך משרד של פעיל אחר, מכיוון שיש פה ניגוד אינטרסים". הרעיון הוא שיהיה
משרד עורכי דין שיבואו אליו לקוחות, והם יראו בתוך המשרד שלט גדול של חבר
הכנסת המכובד. הם יכולים לחשוב שלמשרד הזה יש קשרים בכנסת.

היו"ר סאלח טריף:

בבית אמות משפט על-יד כל משרד עורך דין יש נשיאים לשעבר, ראשי ממשלה לשעבר.

ארבל אסטרחן:

השאלה אם זה באותו משרד או באותה קומה.

שאול יהלום:

לפי זה גם אסור לי להשתמש במזכירה של רואה החשבון.

מאיר שטרית:

אני לא משתמש בה.

ארבל אסטרחן:

הכנסת נותנת לך כסף למזכירה נפרדת, נותנת לך מכונת צילום.

אופיר פינס-פז:

מזכירה נפרדת - זה תיאורטי.

עבד אלמאלכ דהאמשה:

חבר הכנסת שטרית, אתה כאיש ציבור צריך להיות במקום עצמאי שלך ולא בפינה של
מישהו אחר.

מאיר שטרית:

אני לא בפינה, אני במקום עצמאי שלי. יש לי משרד שלי בקומת הכניסה לבית אמות
משפט, כתוב על הדלת: "לשכה פרלמנטרית, חבר הכנסת מאיר שטרית". אני לא חלק
מאף אחד, אם מישהו ישתמש בשמי אני אתבע אותו לדין.

עבד אלמאלכ דהאמשה:

במקרה האישי שלך זה בסדר, אבל - -

סגן מזכיר הכנסת דוד לב:

חבר הכנסת שטרית, לפי הפרוטוקול אתה היית באותו דיון שהחליטו את זה.

מאיר שטרית:

אני לא מאמין שהייתי בישיבה ונתתי לזה לעבור. שמי כתוב פה בין הנוכחים, אבל
אין פה אף מילה שאני אומר.

היו"ר סאלח טריף:

כנראה שיצאת כשדנו בנושא הזה.

מאיר שטרית:

חלה חובה על חבר כנסת שאם יש ניגוד אינטרסים בעניין הזה - אני עשיתי את
החוק למניעת כפל תפקידים, שבא למנוע ניגוד אינטרסים של חבר הכנסת.

היו"ר סאלח טריף:

אני חוזר על מה שהצעתי, שלמען ההיגיינה הציבורית לא נשנה את הסעיף אבל בכל
זאת נדון בכל מקרה פרטי כדי לראות אם מאשרים או לא מאשרים. במקרה שלך, אני
אישרתי את זה בעצמי וחשבתי שצריך להביא את זה לוועדה על פי בקשת החשבות של
הכנסת. תגיד לי בדיוק מה קורה אצלך.

מאיר שטרית:

כששכרתי את המשרד לא היה לי מושג ירוק איך השכירות עשויה או שיש איסור כזה
בכלל.

שאול יהלום:

לא זאת הבעיה. הבעיה היא שאסור לך לשכור משרד שבתוך המרחב שלו יש עוד
עיסוק, ואסור לך להשתמש בשירותי המזכירות שלו.

מאיר שטרית:

מי קבע את זה? מה ההיגיון? מעולם לא אסרנו את זה, להיפך. הכנסת נותנת חוזה
של רכישת משרד ושירותים, יש חוזה מובנה כזה של הכנסת. אתה מקבל את כל
השירותים מאותו משרד. כל החוזים עושים כך.

היו"ר סאלח טריף:

זה קורה בהרבה בניינים. האיסור הזה הוא בעייתי, זה ייצור בעיה ללא מעט
אנשים.

מאיר שטרית:

כשאתה שוכר משרד פרלמנטרי, יש לך שני סוגים של חוזים. אחד, שאתה שוכר רק
בניין בלי שירותים - -

היו"ר סאלח טריף:

אני שכרתי משרד מקבלן גדול, זה בעייתי?

ארבל אסטרחן:

זה לא בעייתי. זה בעייתי אם אתה יושב עם הקבלן באותו משרד - -

שאול יהלום:

- - ולשניכם יש אותה מזכירה.

היו"ר סאלח טריף:

לו יש משרדים בעשרה בניינים.

שאול יהלום:

לפי הסעיף הזה, אם באותו בניין יש משרד שלך ושל אותו קבלן והמזכירה משותפת,
זה אסור.

מאיר שטרית:

אני מציע לבטל את סעיף הזה. אני מודיע לך שאין שום היגיון בסעיף הזה. זו
טיפשות מוחלטת. אני לא מבין למה צריך לחשוד בחבר כנסת שישתמשו בשם שלו. זה
קשקוש. אם מישהו ישתמש בשמי, אני אתבע אותו לדין.

היו"ר סאלח טריף:

חבר הכנסת מאיר שטרית לא היה ער לבעיה שהתעוררה לאחר מכן. הוא כבר נכנס
למשרד, הוא עבד, הוא נמצא שם כבר כמה חודשים.

שאול יהלום:

אי אפשר לעשות כאן הפליות. או שמבטלים את האיסור הזה לכל חברי הכנסת או שלא
מבטלים.

מאיר שטרית:

אדוני היושב ראש, למרות שכתוב שמי בפרוטוקול, אני לא השתתפתי בדיון בנושא
הזה. אני לא הייתי נותן לזה בחיים לעבור. זה מטופש לחלוטין.

יולי-יואל אדלשטיין:

אותו היגיון יכול להיות לגבי כל מבנה. אם יש בניין בבעלות אדם מקורי, בעל
הבניין שמשכיר לך, זה יקל עליו להשכיר אחר כך את המשרדים אם ידעו שהראשון
ששכר הוא חבר כנסת.

מאיר שטרית:

יושב בבית אמות משפט נשיא לשעבר, ראשי הממשלה לשעבר יצחק שמיר ושמעון פרס
יושבים כולם בבית אמות משפט. מה העניין?

היו"ר סאלח טריף:

אני שומע כאן את דעת הרוב, אבל אם כרגע אנחנו מבטלים את זה, אני מבקש מכם
להשאיר לעצמי את הזכות לדון בזה מחדש עם איזושהי הגבלה שצריכה להיאמר בנוסח
אחר.

יולי-יואל אדלשטיין:

זה יותר הגיוני מאשר המצב עכשיו, שכל חברי הכנסת יעמדו פה למשפט ציבורי.

היו"ר סאלח טריף:

מי בעד ביטולו של הסעיף הנוגע בדבר?

הצבעה

בעד ההצעה לבטל את סעיף 11(ו) להחלטת שכר חברי הכנסת (שכירת משרדים) - רוב

נגד - מיעוט

נמנעים - אין

ההצעה לבטל את סעיף 11(ו) להחלטת שכר חברי הכנסת (שכירת משרדים),
התשנ"ח-1998, נתקבלה.

היו"ר סאלח טריף:

ארבל, אני מבקש מהלשכה המשפטית לעשות לנו הבהרה יותר ברורה וחדה של הסעיף
הזה, כדי להביא את זה לדיון יותר כללי בהמשך. אני רוצה להביא את זה לדיון,
כדי להימנע מאיזושהי בעיה שיכולה להיווצר.

מאיר שטרית:

בינתיים ביטול הסעיף אושר.

שונות

היו"ר סאלח טריף:

אנחנו עוברים לנושא הבא. חבר הכנסת פרץ, בבקשה.

יאיר פרץ:

אני רוצה להעלות את הנושא של שרים וסגני שרים שהתפטרו. היום אין להם לשכות
במשכן.

היו"ר סאלח טריף:

למה אין להם? השרים לשעבר יושבים בלשכותיהם, אני רואה אותם.

יאיר פרץ:

אני יודע שרענן כהן לקח את לשכתו של השר לשעבר אלי ישי.

היו"ר סאלח טריף:

דוד לב, יש לנו בעיה שעולה ועולה. כל פעם בפגרה אנחנו אומרים: בואו נביא
פתרון זמני, בואו נביא עוד קרוואן. אנחנו חייבים לבדוק את העניין כדי שנוכל
להביא עוד בפגרה עוד קרוואן אחד. אין מה לעשות. יש מצוקה נוראית, אנשים
יושבים פה, הם כבר לא שרים, הם לא יכולים לתפקד בחצי חדר. מוכרחים לתת לזה
מענה.

סגן מזכיר הכנסת דוד לב:

לפני הקרוואנים יש בעיה של סבב חדרים. אם מישהו חדל להיות שר - -

מאיר שטרית:

אם רענן כהן תופס את משרדו של אלי ישי, אז החדר של רענן כהן יעבור לאלי
ישי.

סגן מזכיר הכנסת דוד לב:

תפריד בין שני דברים. ראשית כל, רענן כהן עובר לחדר שנותנת לו הממשלה. החדר
של רענן כהן שייך לסיעת ישראל אחת, ואז צריך לעשות סבב וחלוקה, reshuffle
בין החדרים.

היו"ר סאלח טריף:

אבל יש לך את השר מתן וילנאי שאין לו מקום.

שאול יהלום:

אבל עכשיו לישראל אחת יש חדר מיותר.

היו"ר סאלח טריף:

לא, כי למתן וילנאי יש חדר בקרוואן, הוא לא יכול לשבת שם.

יאיר פרץ:

אבל יש לו לשכת שר.

שאול יהלום:

שר לא מקבל חדר. ברגע שרענן כהן הלך להיות שר, החדר הזה יורד מישראל אחת.

סגן מזכיר הכנסת דוד לב:

לכן אמרתי שצריך קודם לחשוב על סבב חדרים. מתי נוצרת לך בעיה שיש מישהו חדש
ואין לו חדר? כאשר ממנים שר שאינו חבר כנסת.

היו"ר סאלח טריף:

בסך הכל התמנו עכשיו שני שרים - רוני מילוא ורענן כהן. אם נעשה סבב חדרים,
זה ייתן חדרים לשני שרי ש"ס לשעבר, זה הכל. כמה זה ישנה? זה לא פתרון
לבעיה.

יאיר פרץ:

ישנה בעיה עם שניים נוספים.

היו"ר סאלח טריף:

זה לא פתרון בעיה, אני יודע על מה אני מדבר.

יולי-יואל אדלשטיין:

גם לנו יש שר לשעבר בלי משרד - נתן שרנסקי.

סגן מזכיר הכנסת דוד לב:

לדעתי אין מחסור. מחסור נוצר רק כאשר מתמנה שר שאינו חבר כנסת.

שאול יהלום:

אבל במקרה הזה לישראל אחת יש חדר מיותר. הם צריכים להחזיר את החדר.

סגן מזכיר הכנסת דוד לב:

לא את החדר הזה דווקא, כי יש עניין של העברת חדרים. אבל בעיקרון מתפנה חדר.

יאיר פרץ:

איך פתרו את הבעיה של יוסי שריד?

סגן מזכיר הכנסת דוד לב:

אני לא ידע איפה הוא יושב.

יאיר פרץ:

בלשכת שר החינוך. הוא נשאר באותו מקום, אף אחד לא הוציא אותו.

מאיר שטרית:

אז שגם אלי ישי יישאר בחדר שלו.

יאיר פרץ:

הוציאו אותו.

שאול יהלום:

בגלל שבא רענן כהן. אין שר חינוך, לכן יוסי שריד יכול להישאר בחדרו. אם היה
שר חינוך, הוא היה לוקח את החדר שלו.

אבי לוי:

יש צמד חדרים בקומה ארבע וחצי.

סגן מזכיר הכנסת דוד לב:

אז אפשר לתת אותם. זה גם מקום לא מבוקש.

מאיר שטרית:

יש לי פתרון לאלי ישי. היה שר החוץ והיה לו משרד ולשר לביטחון פנים יש
משרד. עכשיו שר אחד ממלא את שני התפקידים האלה, אז אלי ישי יכול לקחת אחד
משני החדרים האלה.

סגן מזכיר הכנסת דוד לב:

קומה שתיים היא של הממשלה. כשמתמנה שר, הממשלה צריכה לתת לו שם חדר.

מאיר שטרית:

כבר קרה שחברי כנסת ישבו פה בקומת הממשלה, לא פעם ולא פעמיים.

היו"ר סאלח טריף:

אין בעיה, אבל אנחנו צריכים להסתדר עם הממשלה.

סגן מזכיר הכנסת דוד לב:

לי אין שום בעיה שהם ייכנסו לשם, אבל אנחנו צריכים הסכמה של מזכירות
הממשלה.

שאול יהלום:

לחיים רמון יש היום שני חדרים בכנסת - גם חדרו כחבר כנסת וגם החדר של שר
הפנים.

סגן מזכיר הכנסת דוד לב:

זה לא פשוט לשים עוד קרוואן, כי רוצים לבנות בשטח הזה.

היו"ר סאלח טריף:

זה פשוט. יותר קשה כשלחברי כנסת אין איך לעבוד.

רבותיי, אתם מוכנים שנבדוק את העניין הזה עם מזכירות הממשלה? נבדוק את זה
ונראה, אנחנו נפתור את העניין.

רבותיי, חבר הכנסת אברהם בורג ייעדר מן הארץ בשליחות ממלכתית מיום כ"ט באב
התש"ס, ה-30 באוגוסט, עד ג' באלול, ה-3 בספטמבר. ועדת הכנסת מתבקשת לקבוע
ממלא מקום ליושב ראש הכנסת לתקופה עד שהוא יחזור, בהמלצת היושב ראש - את
סגנית היושב ראש דליה רבין-פילוסוף. רבותיי, אנחנו מאשרים את הבקשה?

מאיר שטרית:

אין בעיה.

יאיר פרץ:

למה אף פעם אין ממלא מקום מסיעת ש"ס?

מאיר שטרית:

דוד טל היה כמה פעמים ממלא מקום היושב ראש.

היו"ר סאלח טריף:

בדרך כלל היה נהוג שהיושב ראש נותן את זה לאחד מחברי סיעתו, אני הייתי ממלא
מקום של שבח וייס שנה וחצי.

מאיר שטרית:

נכון, אצל דן תיכון הייתי ממלא מקום קבוע.

היו"ר סאלח טריף:

היושב ראש אברהם בורג מגלה פתיחות מאוד גדולה, הוא נהג בהגינות וגם נתן
לחבר כנסת מהאופוזיציה להיות ממלא מקום.

ובכן, אישרנו את ההמלצה למנות את דליה רבין-פילוסוף כממלאת מקום של יושב
ראש הכנסת. אני מאוד מודה לכם.

שאול יהלום:

אני מבקש להעלות משהו. מר אבי לוי, לפי ועדת גלנור מדובר שהכנסת קונה
ומחזיקה פקסימיליה לחברי הכנסת. אמרנו שבשביל זה צריך עוד קו טלפון.

היו"ר סאלח טריף:

לא נכון, זה על הקו הרב-שימושי.

שאול יהלום:

אצלנו ביישוב אלקנה אין קו רב-שימושי, אולי עכשיו בהפרטת בזק יביאו גם לנו
קו כזה. אמרתי שבמקרה כזה אין ברירה אלא לתת לחבר הכנסת שני קווים.

היו"ר סאלח טריף:

אנחנו לא נהנים מקו רב-שימושי גם עכשיו. אני לא נהנה מזה.

מאיר שטרית:

אתה מדבר על קווי טלפון.

אבי לוי:

לכולם יש קו אחד כרגע.

מאיר שטרית:

סיכמנו אז שתיבדק האפשרות של ISDN.

אבי לוי:

אומרת חברת בזק שה-ISDN הוא קו שעד עכשיו היה בפעולה והגיעו למסקנה שיש כמה
תקלות בשימוש בו והם מכניסים שיטה חדשה - ADSL.

מאיר שטרית:

עוד אין להם אישור לזה.

אבי לוי:

אנחנו כבר מנסים את זה. יש כמה מרכזיות שקיבלו אישור לנסות את זה, ועכשיו
במשרדים החדשים של ה-מ.מ.מ. התקבלו קווי ADSL. זה רק במרכזיות מסויימות
בארץ שעושות את הניסוי. כאשר יסתיים הניסוי הזה, זה יהיה בוודאי עדיף על
ה-ISDN ואז יהיה אפשר לנסות את זה גם אצלנו.

שאול יהלום:

מאחר שזה רק ניסוי, ובחלק מהמרכזיות זה לא קיים, אני מבקש לאשר שני קווים,
כלומר קו נוסף עבור הפקסימיליה, אחרת אי אפשר להשתמש בה.

מאיר שטרית:

נכון, נתנו פקס בלי קו. למנכ"לים במשרדי ממשלה יש אישור לשני קווים?

שאול יהלום:

בוודאי. לשרים וסגני שרים מגיעים שני קווים.

מאיר שטרית:

שר יכול לקבל חמישה קווים.

היו"ר סאלח טריף:

רבותיי, אני מקווה שיהיה לנו מענה עד הישיבה הבאה, תוך שבועיים.

שאול יהלום:

אבל למה עד הישיבה הבאה? זו טעות טכנית, אי אפשר לתת פקס בלי קו.

היו"ר סאלח טריף:

העניין הוצג גם בפני גלנור. כשגלנור דיבר על פקס, היתה הנחת יסוד שאפשר
להשתמש בקו גם לפקסימיליה וגם לטלפון. אני מקווה שהפתרון הזה יינתן. במידה
שהוא לא יינתן - -

שאול יהלום:

אבל כרגע הוא לא ניתן. הרי אתה לא מבקש ממני שאני לא אעבוד היום. מבחינה
כספית, אם זה אותו קו, מה זה משנה? הבעיה היא ההתקנה. מצדי לא איכפת לי
שההתקנה תהיה מתקציב קשר לבוחר.

אבי לוי:

אבל גם ההחזקה החודשית.

שאול יהלום:

ההחזקה היא אותו דבר.

היו"ר סאלח טריף:

לא, משלמים על החזקה של קו נוסף - 70 שקל לחודש.

שאול יהלום:

70 שקל - מזה נתמוטט? אין ברירה, אתה לא יכול לעבוד בלי פקסימיליה. אני לא
צריך להגיד לכם שכל אחד רוצה להעביר פקס.

היו"ר סאלח טריף:

אני מציע פעם אחרונה בעניין הזה, כי זה עלה כבר בפעם הקודמת, ש - -

שאול יהלום:

למה? אפשר עכשיו לגמור את זה.

היו"ר סאלח טריף:

אי אפשר, לא נוכל.

מאיר שטרית:

אני רוצה להסביר טכנית מה הבעיה. זה באמת מצחיק שנתנו לחברי הכנסת פקס אבל
בלי קו טלפון. המשמעות היא שאתה צריך לשים פקסימיליה שעליה יש גם טלפון,
ולפעמים הפקס הוא גם טלפקס. אם מצלצל הטלפון אתה מרים, אם זה פקסימיליה הוא
מזהה את זה ואתה מקבל פקס. בבית שלך, אם אתה רוצה לשבת ולדבר, אתה צריך
להתקין קו פקסימיליה. האלטרנטיבה השנייה - בשביל להפעיל את הפקסימיליה
והטלפון באותו זמן, אתה צריך קו נוסף.

שאול יהלום:

לא רק זה. אתה לא בבית, אתה לא יכול לנתק את הטלפון. אתה אומר לאדם: שלח לי
בפקס. אתה לא נמצא ליד הידית, אז הוא שולח פקס ואתה מקבל את זה בלילה. לכן
אתה חייב שני קווים. כל משרד עושה את זה.

מאיר שטרית:

בעיניי זה הגיוני, צריך להגיד את זה לגלנור. אצלו בבית יש רק טלפון אחד או
שניים או שלושה?

שאול יהלום:

אנחנו חוזרים על זה כבר שלוש ישיבות. מה הבעיה?

היו"ר סאלח טריף:

יש לי היסוסים לגבי אישור נוסף שניתן, שהוא חריגה מהכללים שקבענו. אני נותן
פעם אחרונה צ'אנס לפתור את הבעיה.

מאיר שטרית:

אפשר לפנות לוועדת גלנור.

היו"ר סאלח טריף:

לא, הוועדה לא קיימת, לא תשב, לא תתעסק עם זה.

שאול יהלום:

לא, לא, מה שהיה היה.

היו"ר סאלח טריף:

היה ונגמר. אני מציע לתת צ'אנס אחרון לכנסת לבדוק האם ניתן לפתור לחברי
הכנסת את הבעיה הזאת באמצעות קו אחד.

שאול יהלום:

אבי לוי עונה לך. מר לוי אמר שהם לא מתקינים את ה-ISDN, הם מתקינים את
ה-ASDL רק במרכזיות מובחרות.

היו"ר סאלח טריף:

הם עוד לא מתקינים את זה, אין להם אישור.

שאול יהלום:

אני יודע שלא, אני הייתי בבזק שעות שלמות. אין להם פתרון בשבילי.

היו"ר סאלח טריף:

ארבל, אני מבקש ממך. אני רוצה לקבל החלטה בעניין הזה אבל לא עכשיו. תבדקי
במה אנחנו חורגים בעניין הזה.

מאיר שטרית:

בעיניי זה הגיוני.

סגן מזכיר הכנסת דוד לב:

פשוט לא חשבו על כך שבעצם למכשיר פקס אין שום משמעות. בלי קו טלפון זה חסר
משמעות.

היו"ר סאלח טריף:

מכיוון שאין פתרון להפעלת פקסימיליה בשיטות החדשות או באלו שדיברו שכאילו
יתנו לנו פתרון - -

מאיר שטרית:

הפתרון עוד רחוק.

היו"ר סאלח טריף:

עדיין אין פתרון. לכן אנחנו מבקשים להחליט שקו נוסף יאושר לצורך הפעלת
הפקס, שיכוסה באופן מלא על-ידי הכנסת.

מאיר שטרית:

לכל חברי הכנסת.

היו"ר סאלח טריף:

בוודאי.

שאול יהלום:

תודה רבה.

היו"ר סאלח טריף:

מי בעד ההחלטה?

הצבעה

בעד ההחלטה - רוב

נגד - מיעוט

ההחלטה להתקין לחברי הכנסת קו טלפון נוסף לצורך פקסימיליה נתקבלה.

היו"ר סאלח טריף:

ההחלטה אושרה. תודה רבה.

הישיבה ננעלה בשעה 14:10.
