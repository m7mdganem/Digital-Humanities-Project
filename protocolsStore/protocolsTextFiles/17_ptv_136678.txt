הכנסת השבע-עשרה נוסח לא מתוקן

מושב שלישי

פרוטוקול מס' 249

מישיבת ועדת הכנסת

יום שני ד' בתמוז התשס"ח (7 ביולי 2008), שעה 10:30

סדר היום:

1.  קביעת מסגרת הדיון להצעות להביע אי אימון בממשלה

2.  רביזיה על קביעת ועדות לדיון בהצעות חוק

3.  הצעת חוק בדבר הגדלת מספר סגנים ליושב ראש הכנסת –הכנה לקריאה ראשונה
    מטעם הוועדה.

4.  קביעת ועדה לדיון בהצעת חוק שירות ביטחון (הוראת שעה) (הצבת יוצאי צבא
    בשירות בתי הסוהר)(תיקון מס' 2), התשס"ח-2008 (מ/394).

5.  פניית חבר הכנסת משה שרוני בדבר עיכוב הדיון בוועדת העבודה הרווחה
    והבריאות בהצעת החוק.

6.  שונות.

נכחו:

חברי הוועדה:

דוד טל – היו"ר

גדעון סער

יצחק גלנטי

משה שרוני

יצחק זיו

שלי יחימוביץ

שי חרמש

אלי אפללו

יואל חסון

איתן כבל

יצחק לוי

שלמה מולה

אחמד טיבי

זהבה גלאון

מוחמד ברכה

נסים זאב

נדיה חילו

רוברט אילטוב

אורי אריאל

שכיב שנאן

יועצת משפטית: ארבל אסטרחן

מנהל/ת הוועדה: אתי בן יוסף

קצרנית פרלמנטרית: איה לינצ'בסקי

קביעת מסגרת הדיון להצעות להביע אי אימון בממשלה

היו"ר דוד טל:

אני מתכבד לפתוח את ישיבת ועדת הכנסת. על סדר יומנו מספר נושאים, הנושא
הראשון קביעת מסגרת הדיון להצעות להביע אימון בממשלה. האם מקובל כדרכנו
בקודש שלוש דקות, עשר דקות בהצעות אימון לממשלה, מי בעד ירים את ידו?

הצבעה

בעד – רוב

נגד – אין

נמנעים – אין

סדר הדיון אושר

היו"ר דוד טל:

אושר סדר הדיון. אנחנו עוברים לנושא הבא.

רביזיה על קביעת ועדות לדיון בהצעות חוק

היו"ר דוד טל:

הנושא הבא, קביעת ועדות לדיון בהצעות חוק, נתבקשתי על ידי יושב ראש
הקואליציה, השר העתידי לקליטה עלייה, שטרם ההצבעה נאפשר לראש העיר מר אכרם
חסון לומר כמה דברים. חבר כנסת מולה הגיש בקשה לרביזיה. מר חסון בבקשה.

אכרם חסון:

אדוני היושב ראש, חברי כנסת נכבדים, באתי לכאן אחרי שישבתי עם ידידי יו"ר
הקואליציה אלי אפללו וביקשתי ממנו שסיעת קדימה תוריד את הרביזיה, אנחנו
מעוניינים בפירוק האיחוד, זו הייתה דעתי וכתבתי אותה לכל חברי הכנסת במשך
4.5 שנים. לעניות דעתי האיחוד הזה הוא טעות מיסודו מהתחלה, בלי תכנית בלי
אפשרות לתת שירותים טובים יותר לאוכלוסיה, מי ששילם את המחיר זה רק ראש
העיר, על חשבוני האישי, על חשבון משפחתי וזמני הפרטי. עד היום אני מתעסק עם
חובות עבר.

התושבים לא קיבלו שום שירותים, לדוגמה, עיר עם 26,000 תושבים, אין לה תחנת
מד"א שזה דבר מינימאלי לתת לאוכלוסייה בשביל להתפתח. להוסיף על כך שעד היום
אנחנו מקבלים את השירותים שלנו במרחק 25 ק"מ מעיר הכרמל, בתוך חיפה. כל
משרדי הממשלה נשארו בחיפה, כל ההבטחות שהיו לפני האיחוד, שאני התנגדתי לו
גם לפני שקם, לא התקיימו, לצערי הרב לא שמעו בקולי.

אנחנו ממשיכים לסבול, האיחוד הזה הביא רק לקיצוצים וצמצומים ושלא יטעו חברי
הכנסת, ראש העיר קיים את כל בקשות משרד האוצר ומשרד הפנים. פיטרתי 40% מכוח
האדם של שתי המועצות הקודמות. הורדתי את השכר מ- 46% - - -

שלי יחימוביץ:

איזה אנשים פיטרת? איזה סוג של עובדים?

אכרם חסון:

פיטרתי עובדים בכירים ועובדים זוטרים רגילים כדי לעשות את תכנית ההבראה.
למשל עובדי הניקיון, היום, בעיר של 15,000 דונם ישנם שני עובדי ניקיון.
בעיר אין ציוד כדי להחזיק אותה או לקדם אותה. קיבלתי אותה כשמשרד הפנים
הצהיר על שתי המועצות הקודמות כחדלות פירעון, פושטות רגל. עד היום אני
מתעסק עם חובות עבר.

היו"ר דוד טל:

לשאלתה של חברת הכנסת יחימוביץ איזה עובדים פיטרת אמרת זוטרים ובכירים, מי
מהבכירים?

אכרם חסון:

פיטרתי מזכיר עיר, גזבר עיר, פיטרתי יועץ משפטי. אני עומד מתחת לכוח האדם
וכפי שאמרתי הורדתי את השכר מ- 46% ל- 26%, שאין לו אח ורע במדינת ישראל
באף רשות מקומית. הממסד, באמצעות הממשלות, לא עמד בהתחייבות שהתחייב שר
האוצר ביבי נתניהו ושר הפנים שהיה משינוי וכל ההבטחות נשארו על הנייר. מי
ששילם את המחיר זה אני.

נוסיף על כך, במקום להרחיב את העיר, באים להפקיע לה אדמות בהר שוקף
ובמקומות אחרים. לכן, אחרי שידידי אלי אפללו סייר בעיר וראה מקרוב את
הדברים, מה עשינו ולמה החלק השני לא מתבצע באמצעות הממשלה, חברי אלי אפללו
באמצעות כל חברי קדימה הגיעו להסכמה שהם מורידים את הרביזיה, אנחנו מעבירים
את החוק קדימה כדי לפרק אתה איחוד הזה, על פי בקשתי לפני 4.5 שנים, לפני
האיחוד, אחרי האיחוד וגם היום.

אני מבקש שהעסק הזה ילך כמה שיותר מהר ואני מקווה שהפירוק לא יהיה כמו
האיחוד, שהאנשים לא ישלמו מחיר פעמיים, אני מקווה שהפירוק ייעשה בצורה
מסודרת, עניינית, שגם האוכלוסייה לא תשלם מחיר כבד.

היו"ר דוד טל:

ציינת את חברי הטובים מקדימה ואני רוצה לומר שהתחייבתי ל חברת הכנסת זהבה
גלאון בזמנו שנביא את זה לדיון כדי להוריד את זה ואני שמח שיש לכם תמימות
דעים בין השמאל למרכז.

אחמד טיבי:

רק זהבה גלאון דברה אתך?

היו"ר דוד טל:

גם נדיה חילו דברה אתי.

יואל חסון:

גם אני דיברתי.

מוחמד ברכה:

אני לא דיברתי

היו"ר דוד טל:

הנוהג הוא שאנחנו עוברים להצבעה, לפנים משורת הדין, יו"ר הקואליציה בבקשה.

אלי אפללו:

אני לא רוצה להוסיף הרבה על מה שאמר ראש העיר אכרם חסון חברי, הוא הראה לי
במקצת את הצרות שיש באיחוד הזה הוא שכנע אותי ואת קדימה במלוא מובן המילה
ואני יודע שחברים אחרים רצו בזה, הוא הפעיל את כל הלחץ שלו וראיתי במו עיני
שאפילו לפנות אשפה הוא לא יכול כי אין לו תקציב.

אחמד טיבי:

הקלפי מחוץ לאולם.

איתן כבל:

השתכנענו כבר קודם, בואו נצביע.

אלי אפללו:

כל אחד רוצה לעשות קצת פוליטיקה, אני לא מדבר על פוליטיקה כי הלכתי לראות
את זה במו עיני. אנחנו מסירים את הרביזיה.

היו"ר דוד טל:

אחרי חבר הכנסת אפללו ידבר חבר הכנסת מולה. לפני שידבר חבר הכנסת מולה אני
רוצה להבהיר שהתקבלה החלטה בוועדה הזו להעביר את הצעת החוק לוועדת הפנים
והגנת הסביבה, חבר הכנסת מולה ביקש רביזיה. יש שתי אפשרויות כרגע, אם חבר
הכנסת מולה מושך את הרביזיה אנחנו לא מצביעים על שום דבר, אם חבר הכנסת
עומד על דעתו, ורוצה שהרביזיה תהיה, נצטרך להצביע מחדש.

שלמה מולה:

אדוני היושב ראש חברי הכנסת, אני רוצה להגיד שהופעלו עלי לחצים אף לחצים
אישיים.

היו"ר דוד טל:

כולל איומים?

שלמה מולה:

כולל איומים. אני מבקש מחברי הכנסת, לא צריך לאיים, אפשר לדבר, גם כשאיימו
עלי ואני מסמיק אי אפשר לראות עלי כי אני שחור...

גדעון סער:

אני דורש ועדת בדיקה ממשלתית לבדוק את האיומים על חבר הכנסת מולה.

היו"ר דוד טל:

לא ביקשת ועדת בדיקה כשאמרתי שאיימו עלי.

שלמה מולה:

אני הבטחתי, גם לך וגם לחברים שפנו אלי, ברגע שהנושא יעלה לדיון, אני לא
יודע מה תהיה מדת הקואליציה, אני אסיר את הרביזיה ולכן אני מסיר את
הרביזיה.

היו"ר דוד טל:

אם אדוני מסיר את הרביזיה זה מייתר את כל שאר הדברים. זה הולך לאן שהוועדה
החליטה בדיון הקודם, לוועדת הפנים והגנת הסביבה. אם כך, גם ההצעה הזו וגם
ההצעה של חברי הכנסת דוד אזולאי ויורם מרציאנו יעברו אותו דבר, אנחנו
עוברים לנושא הבא.

הצעת חוק בדבר הגדלת מספר סגנים ליושב ראש הכנסת –

הכנה לקריאה ראשונה מטעם הוועדה

היו"ר דוד טל:

הנושא הבא הצעת חוק בדבר הגדלת מספר סגנים ליושב ראש הכנסת –הכנה לקריאה
ראשונה מטעם הוועדה. בזמנו, כשהייתה הוועדה המסדרת, הוחלט לתת ייצוג
לערבים, הגם שעל פי המספר של כל מפלגה בנפרד לא היה מגיע להם, חשבה יושבת
ראש הכנסת שנכון וראוי לתת לערבים ייצוג בתפקיד סגן יושב ראש הכנסת והוחלט
שלאחר מחצית הקדנציה תהיה רוטציה בין האיחוד הלאומי לבין הערבים.

נוצר מצב שחבר הכנסת אחמד טיבי יושב כסגן יושב ראש הכנסת ואנחנו צריכים
למלא את חובתנו כלפי האיחוד הלאומי. אשר על כן, כדי לקיים את חובתנו, היות
ויש חוק שקובע שמספר סגני יושבי ראש הכנסת יהיו שבעה ולא יותר, אנחנו
מגישים הצעת חוק של הוועדה, הוראת שעה בלבד, בגלל המצב שנוצר, כדי לאפשר
קיום הבטחה והסיכום שהיה עם האיחוד הלאומי, רק לקדנציה הזו אני מקווה, יהיו
שמונה סגני יושבי ראש הכנסת.

נסים זאב:

מה עם גיל שהתפצלה?

היו"ר דוד טל:

אם אדוני יעלה את השאלה לסדר היום אני אדון בזה.

איתן כבל:

אתה יכול להסביר את החלוקה של הסגנים?

היו"ר דוד טל:

מזכיר הכנסת יסביר מי כיום משמש כסגן יושב ראש הכנסת מאיזה מפלגה.

מזכיר הכנסת אייל ינון:

כיום משמשים שבעה סגנים בנשיאות הכנסת, עתניאל שנלר מקדימה, אמנון כהן
מש"ס, יצחק זיו מהגמלאים, קולט אביטל מסיעת העבודה, דוד רותם מישראל ביתנו,
יולי אדלשטיין מהליכוד ואחמד טיבי מהסיעות הערביות.

זהבה גלאון:

כיוון שעושים שידוד מערכות, בזמנו כשנתנו סגן לסיעת גיל זה היה כי הם היו
שבעה מנדטים, עכשיו הם נותרו ארבעה, עם כל הכבוד אנחנו חמישה לכן מגיע למרצ
גם.

היו"ר דוד טל:

גברתי צודקת, עניתי על אותה שאלה של חבר הכנסת נסים זאב, אם תבקשי להעלות א
הנושא לדיון אני מוכן לדון בזה. כרגע עומד על סדר היום רק הוספת סגן אחד.

זהבה גלאון:

למען הסר ספק אין לי עניין להיות סגנית.

היו"ר דוד טל:

אכרם חסון, אם לא ברכתי אותך עדיין, אז מברוכ. חבר הכנסת שרוני בבקשה.

משה שרוני:

אני חושב שמיותר לבקש להגדיל את זה, היות וסיעת גיל הצטמצמה לארבע צריך
לקחת את התפקיד הזה ולתת לאיחוד הלאומי. פשוטו כמשמעו.

היו"ר דוד טל:

רעיון טוב.

מוחמד ברכה:

על מנת להבהיר את הדברים, הרוטציה במחצית הקדנציה צריכה להתבצע בין חבר
הכנסת טיבי לבין האיחוד הלאומי מפד"ל ואז הייתה הצעה להוסיף בהוראת שעה סגן
נוסף, זה מה שעומד על הפרק עכשיו. זה הסיכום שהיה בוועדה המסדרת על דעת כל
הסיעות ללא יוצא מהכלל והייתה הודעה על כך במליאת הכנסת. זאת אומרת שחלק
בלתי נפרד מהחלטה של בחירת הסגנים היה גם הנושא הזה לכן אני רוצה לברך על
העמידה בהתחייבות שהייתה.

היו"ר דוד טל:

אתה מוכן שנעבור להצבעה לקריאה ראשונה?

מוחמד ברכה:

כן, אני חושב שאין הרבה מקום לדיונים כי זו התחייבות במליאת הכנסת.

גדעון סער:

אני רוצה לאמץ את כיוון דבריו של חבר הכנסת ברכה, הדברים ברורים ואני מציע
שאף אחד לא יעשה את החשבונות שלו על הגב של סיעת איחוד לאומי-מפדל. יש
סיבות שונות, אני לא רוצה להיכנס להיסטורי, מי שמכיר יודע שסיעת גיל קבלה
את מקומה בנשיאות על חשבון סיעת קדימה, לבד מכך, כאשר נפרדות סיעות, הן
צריכות לחלק ביניהם את הרכוש באיזשהו אופן, הרכוש בוועדות ובתפקידים האחרים
בכנסת. אם החלוקה כפי שבוצעה אינה משביעת רצון לדעת אחד משני הצדדים, זה
בודאי לא צריך לבוא לעכב את הנושא של איחוד לאומי מפד"ל. ההצעה מדתית במובן
הזה שזו הוראת שעה, ואני מציע שזו תהיה הוראת שעה על מנת לחזור בתום תקופת
כהונת הכנסת הזו למספר שקבוע היום בחוק.

נסים זאב:

אני רוצה להעלות הצעה, צריך לבטל את המגבלה הזו ולתת ליושבת ראש הכנסת
להחליט.

זהבה גלאון:

מה עוד היא תחליט?

היו"ר דוד טל:

בזמני היו גם 13, ו- 14 סגני יושבי ראש הכנסת.

נסים זאב:

בנוסף, צריך להיות מינימום שני חברים בסיעה, לא יכולה להיות סיעה של שלושה
וארבעה שמלכתחילה יקבלו סגן יושב ראש. אם אנחנו נלך עם שני הקריטריונים
האלה נוכל לצעוד לכל אורך הדרך, פעם יהיו תשעה פעם יהיו שמונה ופעם שבעה,
למה צריך להגביל את זה?

היו"ר דוד טל:

ופעם עם עשרים. לפי החשבון הזה אני צריך לתת גם למרצ וגם ליהדות התורה
ואולי לסיעת גיל הצעירה. אני קורא את הצעת החוק.

הצעת חוק הכנסת (מספר סגני יושבי ראש הכנסת בתקופת כהונתה של הכנסת ה-17),
התשס"ח-2008.

הוראה מיוחדת לתקופת כהונתה של הכנסת השבע עשרה.

1.  על אף הוראת סעיף 10 לחוק הכנסת, התשנ"ד-1994, החל מיום תחילתו של חוק
    זה ועד תום תקופת כהונתה של הכנסת השבע עשרה, מספר הסגנים של של יושבת
    ראש הכנסת לא יעלה על שמונה.

את דברי ההסבר אתם מכירים, אני מעלה את זה להצבעה. מי בעד הצעת החוק ירים
את ידו?

הצבעה

בעד-רוב

נגד – אין

נמנעים – אין

הצעת החוק עברה בקריאה ראשונה.

היו"ר דוד טל:

הצעת החוק עברה ותונח על שולחן הכנסת לקריאה ראשונה. נעשה את זה מהר ככל
שניתן כדי לעמוד בהתחייבות שלנו לאיחוד הלאומי.

מוחמד ברכה:

אמרת משפט שאני חייב לחזור עליו - על מנת לעמוד בהתחייבות לאיחוד הלאומי,
ההתחייבות לאיחוד הלאומי זו הרוטציה בין חבר הכנסת טיבי לאיחוד הלאומי, כדי
לעמוד בהתחייבות שיהיה סגן ערבי.

היו"ר דוד טל:

אמרתי את מה שאמרתי, דברי ברורים ואם לא כל אחד יפרש את זה כהבנתו. אני
עובר לנושא הבא.

קביעת ועדה לדיון בהצעת חוק שירות ביטחון (הוראת שעה) (הצבת יוצאי צבא
בשירות בתי הסוהר)(תיקון מס' 2), התשס"ח-2008 - (מ/394).

היו"ר דוד טל:

הנושא הבא, קביעת ועדה לדיון בהצעת חוק שירות ביטחון (הוראת שעה) (הצבת
יוצאי צבא בשירות בתי הסוהר)(תיקון מס' 2), התשס"ח-2008 (מ/394), לשם הכנתה
לקריאה שנייה ושלישית. המלצת הלשכה המשפטית, בהתאם לתקנון היא ועדת חוץ
וביטחון, נשמעה הצעה להעביר את ההצעה לוועדת הפנים והגנת הסביבה, יושב ראש
ועדת חוץ וביטחון מבקש להעביר את הצעת החוק אליו.

הצבעה

בעד ועדת חוץ וביטחון – 6

בעד ועדת הפנים והגנת הסביבה – 4

נמנעים – אין

הצעת החוק תעבור לדיון בוועדת חוץ וביטחון

נסים זאב:

מה לגבי יושב ראש ועדת הכספים? הבנתי שזה בא היום לדיון.

היו"ר דוד טל:

לא הבנת טוב, כשזה יהיה על סדר היום אדוני יראה את זה, היום אולי נכניס רק
נושא אחד שלא הופיע על סדר היום.

נסים זאב:

אז מי אמר לרדיו שהיום יש דיון?

פניית חבר הכנסת משה שרוני בדבר עיכוב הדיון בוועדת העבודה הרווחה והבריאות
בהצעת חוק הביטוח הלאומי (תיקון – הגדלת קצבת זקנה ושאירים), התשס"ז-2007.

היו"ר דוד טל:

הנושא הבא, פניית חבר הכנסת משה שרוני בדבר עיכוב הדיון בוועדת העבודה
הרווחה והבריאות בהצעת חוק הביטוח הלאומי (תיקון – הגדלת קצבת זקנה
ושאירים), התשס"ז-2007. חבר הכנסת שרוני בבקשה, לאחר מכן חבר הכנסת גלנטי
יאמר את דברו ולאחר מכן היועצת המשפטית תאמר מה התקנון אומר.

משה שרוני:

אני חושב שזו תעודת עניות לכנסת ישראל שיש יושב ראש ועדה שמושך חוק ומחזיק
אותו כדבר פרטי שלו. היה צריך להביא את זה לדיון בוועדה והוועדה תחליט, לא
היושב ראש, זו לא האחוזה הפרטית שלו. כל הנושא הזה צריך להיות פעם אחת ברור
לכל יושבי ראש הוועדות שהם צריכים להתנהג על פי התקנון.

יצחק גלנטי:

עם כל הרצון הטוב לקדם את הצעת החוק שחבר הכנסת שרוני מדבר עליה, הייתי
אומר קודם כל שהעומס על ועדת העובדה והרווחה הוא רב ביותר, יש הצעות חוק
רבות שעומדות בוועדה זמן רב ולא עולות לדיון ולא מגיעות לכלל לדיון. אני
מנסה לקדם את הצעות החוק למיניהם על פי פחות או יותר סדר ההגשות.

יחד עם זה אני חייב לציין שמעבר להצעת החוק שבה אנחנו דנים, ישנן עוד הצעות
חוק דומות להצעה זו ובמשך הזמן שנמצא בידי אני מנסה להגיע לכלל שיתוף פעולה
עם הגורמים הרלוונטיים, גם בכנסת וגם בממשלה על מנת לקדם את ההצעות כך
שיהיה ניתן להגיע לכלל הסכמות מרביות.

לאור זאת, טרם הגענו בוועדה למצב בו אני יכול להעלות את ההצעה, מה שמקובל
לקרוא לה הצעת החוק של שרוני, זה לא בדיוק כך אבל לא משנה, טרם הגעתי למצב
שאני יכול להעלות אותה לדיון.

היו"ר דוד טל:

גברתי היועצת המשפטית, אני במקש התייחסויות גם לגבי התקנון, ולאחר מכן אומר
כמה מילים בנושא אל עף שאני שחושב שאני צריך להימנע מזה.

ארבל אסטרחן:

ממכתבו של חבר הכנסת שרוני אני מבינה שמדובר בהצעת חוק שהוועדה סיימה את
הכנתה, אישרה אותה, החזירה לוועדה לפי סעיף 124 וכעת נדרשת לדון באישורה או
באי אישורה. התקנון אינו מאפשר לוועדה לא לדון בהצעת חוק שעברה אליה. ועדה
יכולה להחליט שהיא מאשרת את הצעת החוק להבאתה להצבעה במליאה או מציעה לכנסת
להסיר אותה מסדר היום, אבל היא לא יכולה לא לאשר הצעה.

התקנון מדבר על תקופה של שלושה חודשים על תקופה של ששה חודשים שאחריהן יכול
חבר כנסת לפנות לוועדת הכנסת ולבקש את התערבותה וועדת הכנסת יכולה או לקצוב
לוועדה זמן נוסף או להעביר לוועדה אחרת, שזה דבר קיצוני כשמדובר בהצעה
שברור איזה ועדה מוסמכת לדון בה, אבל ועדת הכנסת מוסמכת לעשות את זה.

לצערנו הוועדות עמוסות ויש לא מעט ועדות שיש בהן חוקים מעבר לתקופה שקובע
התקנון, אבל במקרים בהם סבור חבר הכנסת המציע שהצעת החוק נתקעת בוועדה לא
מסיבה עניינית הוא בהחלט יכול לפנות לוועדת הכנסת והיא מוסמכת לפעול כפי
שאמרתי.

יש עוד סעיף שאני יכולה להזכיר, סעיף 138 לתקנון שאומר שוועדה לא תכין
לקריאה ראשונה הצעת חוק של יושב ראש הוועדה כל עוד מצוין על סדר יומה הצעת
חוק אחרת שהדיון בה לא הסתיים ועברו ששה חודשים או יותר מיום שהועברה אליה,
אלא בהסכמת אותו חבר כנסת.

אני מבינה שבוועדת העבודה יש את הצעת החוק של יושב ראש הוועדה, שגם עוסקת
באותו נושא.

יצחק גלנטי:

וגם היא לא עולה.

היו"ר דוד טל:

חבר הכנסת גלנטי, הערתי את תשומת לבך בדברים אחרים ואני אומר למען הגילוי
הנאות, כולל בהצעת החוק שלי, שנתקעה אצלך ולא בגלל שאתה עמוס בעבודה אלא
בגלל שכך אמר לך יושב ראש הקואליציה, בגלל שכך אמר לך ראש הממשלה וזה דבר
שלא ייעשה. כל הסיפור הוא על הצעת חוק שעברה פה אחד בוועדה שלך לקריאה
שנייה ושלישית.

יצחק גלנטי:

אני מוחה בתוקף על מה שאתה אומר.

היו"ר דוד טל:

אל תמחה, אני מדייק, אני עוד אומר בלשון המעטה את הדברים. אתה תוקע ותקעת
את הצעת החוק כחמישה חודשים, כל הסיפור לרביזיה. וכשכבר קבעת רביזיה, באותו
יום שהייתה צריכה להיות הרביזיה, שעה לפני כן אתה מושך את הצעת החוק. ראשי
ועדות לא נוהגים כך. אתה צריך להיות ישר עם עצמך, ישר עם הוועדה, לשמור על
כבודה של הוועדה, לשמור על הכבוד שלך. תביא את זה לוועדה, הוועדה
תקבל-תקבל, הוועדה תדחה-תדחה. יש הרבה דברים שאני מביא לסדר היום שלא
מקובלים עלי, אבל החברים דנים ומחליטים כך או אחרת.

יצחק גלנטי:

תודה על הטפת המוסר.

יצחק זיו:

היה נושא ואתה מכניס נושא נוסף.

היו"ר דוד טל:

זה בדיוק אותו נושא, אני רוצה להראות שהדברים מתנהלים לא נכון בצורה
סדרתית. אני חושב שאנחנו צריכים לקצוב פרק זמן של שבוע ימים להביא את
הנושא, צריך להביא את זה לאישור ודיון ולהעלות בחזרה למליאה. אם אין הצעה
אחרת אני מבקש להצביע עבור ההצעה שלי.

יצחק גלנטי:

אני מצטער, זה לא הולך ככה, אתה שואל אם אין הצעה אחרת ולא מאפשר לומר
אותה.

היו"ר דוד טל:

אדוני רוצה הצעה אחרת? כמה אדוני רוצה? מה ההצעה שלך?

יצחק גלנטי:

היות ואני לא מגיע לדון בהצעה הזו תעביר לוועדה אחרת.

היו"ר דוד טל:

הוועדה הזו לא רוצתה להשתמש בכלים שנתונים לה להעביר לוועדה אחרת, אני חושב
שנכון שהיא תהיה בוועדה שלך משום שזו האכסניה הנכונה.

יצחק גלנטי:

אני לא יודע אם אתה יכול לאלץ יושב ראש ועדה לקיים דיון.

היו"ר דוד טל:

אני יכול. ההצעה שלי היא שבמקום שהוועדה תוציא את הצעת החוק מוועדת העבודה
ותעביר לוועדה אחרת, אני חושב שהאכסניה הנכונה היא שם אבל אנחנו יכולים
להשתמש בתקנון שמאפשר לנו לקבוע ליושב ראש הוועדה פרק זמן של שבוע ימים
ובפרק הזמן הזה הוא צריך להביא את זה, זה כמו רביזיה, להביא להצביע לאשר,
לאחר מכן יעלו את זה לכנסת.

נסים זאב:

מכיוון שאדוני היושב ראש אמר באופן הברור ביותר ולא השאיר לנו ספקות שאכן
היושב ראש מעכב על פי הוראה שקיבל מיושב ראש הקואליציה או ממישהו אחר.

היו"ר דוד טל:

ציינתי את זה לגבי הצעת החוק שלי, אני לא יודע לגבי הצעת החוק הזו.

נסים זאב:

אני מבין שמה שכבודו אמר בעניין שלו זה כדי שנחשוב. לכן אני אומר שאין
מנוס, זה צריך להיות בוועד הכספים, שם אני בטוח שינהלו את זה כמו שצריך.

היו"ר דוד טל:

אני חושב שהאכסניה הנכונה היא ועדת העבודה, הנושא שייך לוועדת העבודה.

נסים זאב:

אחרי שפסלת אותו אתה לא יכול להשאיר את התיק אצלו, אם הוא מנהל את זה בזדון
הוא לא ראוי לנהל את זה.

היו"ר דוד טל:

אנחנו יכולים לקבוע לו שיעלה את הנושא הזה תוך שבוע ימים. אין כאן פסילה
אישית.

איתן כבל:

בנושא של עיכוב עסקנו לפני עשר דקות, עיכוב של קואליציה שרצתה לעכב חוק כזה
או אחר. אני לא אוהב את זה, זה חרב פיפיות שפעם זה טובה לצד אחד ופעם טובה
לצד אחר.

היו"ר דוד טל:

זה לא דומה. אנחנו מדברים פה על פרק זמן שעובר לפי מה שכתוב בתקנון.

איתן כבל:

אני מנסה לבוא ממקום אחר, אני לא מנסה מעמיד את זה עכשיו מולך אלא אני רוצה
לומר שיכול והיה שהצעת החוק שנדונה, לגבי עוספייה ודליית אל כרמל, בעוד
שבוע כבר לא הייתה לה משמעות כיוון שאנחנו מסיימים את כנס הקיץ בעוד
כשבועיים והמשמעות היא שלנובמבר זה לא יהיה טוב מבחינת הליכי הבחירות.

לכן אני אומר שכל אחד תופס את זה כל פעם בתור שלו. אני מתנגד לשיטות האלה.
יש מליאה, מי שרוצה לנצח שישיג רוב בתוך המליאה או בתוך הקואליציה שלו, זו
כוונתי. לכן אתמוך בדעתך מתוך כוונה שאתה לא תעשה את זה.

היו"ר דוד טל:

אני אסביר לך גם יותר מאוחר עד כמה לא עשיתי את זה, עשיתי הכול על פי בקשתך
ובקשתו של חבר הכנסת אפללו, וגם לא דחיתי את זה מעבר לזמן המותר לי בחוק.
אני מעלה את זה להצבעה.

יצחק גלנטי:

אני מבקש התייעצות סיעתית.

היו"ר דוד טל:

אני נותן לך חצי דקה.

יצחק גלנטי:

אתה מפעיל את הסמכות שלך בצורה לא ישרה ולא הוגנת. זו כפיה לא מקובלת.

היו"ר דוד טל:

אנחנו מעלים את זה להצבעה מי בעד לקבל את הצעתי שיושב ראש הוועדה, תוך פרק
זמן של שבוע ימים יעלה את הצעת החוק של חבר הכנסת שרוני.

הצבעה

בעד – 7

נגד – 1

נמנעים-2

הבקשה אושרה.

היו"ר דוד טל:

חבר הכנסת גלנטי, ועדת הכנסת מורה לך להעלות את הצעת החוק הזו תוך פרק זמן
של שבוע.

שונות.

היו"ר דוד טל:

ברשותכם אני רוצה להעלות נושא נוסף. קיבלתי בקשה מיושבת ראש הכנסת שביום
שני, י"ח בתמוז עתיד לבקר בכנסת ראש ממשלת בריטניה מר גורדון בראון והוא
מבקש לשאת דברים בפני המליאה. במסגרת החלטות ועדת הכנסת בעניין רשות הדיבור
לאורחים במליאת הכנסת, מבקשת יושבת ראש הכנסת את אישורה של הוועדה על כך,
שראש ממשלת בריטניה ישא דברים במליאת הכנסת במועד זה.

שלי יחימוביץ:

מה זו האינפלציה הזו של נואמים בכנסת, אנחנו אולם אירועים? על פי הפרוטוקול
רק נשיאים נואמים.

היו"ר דוד טל:

אבל אנחנו יכולים לאשר גם ראשי ממשלות, כמו את אנגלה מרקל.

גדעון סער:

בגלל ההערה של חברת הכנסת יחמוביץ אני רוצה לומר לפרוטוקול שבריטניה היא
מהמדינות החשובות בעולם, חברה במועצת הביטחון של האו"ם, מהידידות הגדולות
ביותר של ישראל.

אורי אריאל:

אבל שלי מבקשת שהמלכה תבוא...

משה שרוני:

שלי מבקשת שהנסיך יבוא...

אורי אריאל:

נתפשר על הארי פוטר.

גדעון סער:

כשהמלכה תבוא לא יהיה סימן שאלה לגבי זכותה או רשותה לדבר במליאה. אנחנו
ככנסת פעלנו גם במקרה של הקנצלרית מרקל לפי אותו נוהל, דהיינו שוועדת הכנסת
נותנת אתה אישור במקום שבאופן פורמאלי הנואם הוא לא ראש מדינה. אף על פי
שזה קצת דומה למצב אצלנו מכיוון שאצלנו הנשיא הוא באופן פורמאלי ראש מדינה
אבל הסמכויות האקזקיוטיביות נמצאות אצל ראש הממשלה. לכן, לפי דעתי זה יהיה
לכבודה של הכנסת אם ראש ממשלת בריטניה ישא דברים במליאת הכנסת.

היו"ר דוד טל:

אותי שכנעת.

נסים זאב:

אני רוצה להתייחס לשני דברים, זה שזו בקשה של יושבת ראש הכנסת לגבי ראש
ממשלת בריטניה זה בודאי דבר מכובד, השאלה אם חברי הכנסת אכן יהיו ביום
ראשון.

היו"ר דוד טל:

זה ביום שני, יום של כנסת.

נסים זאב:

דבר נוסף, אני מבקש להגביל את הדוברים בזמן.

היו"ר דוד טל:

אומר לי מזכיר הכנסת שמגבילים.

גדעון סער:

אני לא מכיר הוראה שאפשר להגביל ראש ממשלה.

היו"ר דוד טל:

זה נושא עקרוני, אתה יכול להעלות את הנושא לדיון ואולי נקבע מוסכמות אחרות,
בינתיים המצב נשאר כפי שהוא.

שלי יחימוביץ:

חבר הכנסת סער שכנע גם אותי, כמובן שאני לא רוצה לעשות מהלך שיפגע חלילה
ביחסי ישראל-בריטניה אבל יש לי תחושה לא נוחה שאנחנו נדרשים לאשר את הדברים
האלה שהם מחוץ לפרוטוקול לעיתים תכופות ושהכנסת הופכת קצת למקום של מופעי
ראווה, אולי קצת יתר על המידה.

היו"ר דוד טל:

זה בגלל 60 שנות למדינה, זו נקודת זמן שכולם נקבצו ובאו וזו קצת בעיה להגיד
לאחד כן ולאחד לא.

נסים זאב:

אני מבקש שלא יהיה אי אימון באותו יום.

גדעון סער:

מי שרוצה בכבודה וביקרה של הכנסת להפוך את הכנסת לבמה המרכזית בדיון
הציבורי, בודאי ישמח שהנאום המרכזי, ולפי מיטב ידיעתי גם היחידי, שראש
ממשלת בריטניה ישא כאשר הוא נמצא בארץ, יהיה מעל דוכן הכנסת ולא מעל במות
אחרות. שכן ראש ממשלת בריטניה יש להניח שבמות רבות יכולות לעמוד לרשותו.
לכן הדבר הזה לא רק שהוא לא גורם לזילות למעמדה של הכנסת אלא הוא מכבד
אותה.

היו"ר דוד טל:

אני עובר להצבעה, מי בעד ירים את ידו?

הצבעה

בעד-רוב

נגד – אין

נמנעים – אין

הבקשה אושרה.

היו"ר דוד טל:

תודה לכולם הישיבה נעולה.

הישיבה ננעלה בשעה 11:10
