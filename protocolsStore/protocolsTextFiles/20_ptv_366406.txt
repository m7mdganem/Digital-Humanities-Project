הכנסת העשרים

מושב שלישי

פרוטוקול מס' 203

מישיבת ועדת הכנסת

יום שני, י"א בטבת התשע"ז (09 בינואר 2017), שעה 9:30

סדר היום:

1. בחירת ממלא מקום ליו"ר הכנסת בעת העדרו מהארץ

2. הצעה לסדר-היום בנושא: "סכנת מצבור הדלקים והחומרים במסוכנים במפרץ חיפה
תחת השריפות"

3. צו הסגירה למפעל כרמל אולפינים

4. הצעת חוק התקשורת (בזק ושידורים) (תיקון - חובת סינון אתרים פוגעניים),
התשע"ו-2016

5. הצעת חוק המכר (דירות) (תיקון - זכות להחלפת חברת ניהול), התשע"ו-2016

6. הצעת חוק הביטוח הלאומי (תיקון - השוואת קצבת נכות לשכר המינימום),
התשע"ו-2016

7. הצעת חוק תאגידי מים וביוב (תיקון - צמצום מספר תאגידי המים והביוב),
התשע"ז-2016

8. הצעת חוק ממשל זמין, התשע"ו-2016

9. הצעת חוק הדגל, הסמל והמנון המדינה (תיקון - הצבת דגל באירוע ציבורי),
התשע"ו-2016

10. הצעת חוק התקשורת (בזק ושידורים) (תיקון - דואר זבל), התשע"ז-2016

נכחו:

חברי הוועדה:

יואב קיש – היו"ר

עבדאללה אבו מערוף

אמיר אוחנה

רוברט אילטוב

יואל חסון

איילת נחמיאס ורבין

חברי הכנסת:

אילן גילאון

מיקי לוי

דב חנין

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  אשר רוכברגר           –     עמותת "נכה לא חצי בן אדם"
  --------------------- ----- -------------------------------------------

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

איה לינצ'בסקי

קביעת ועדות לדיון

הצעת חוק הביטוח הלאומי (תיקון – השוואת קצבת נכות לשכר מינימום),
התשע"ו-2016.

היו"ר יואב קיש:

בוקר טוב. אני מתכבד לפתוח את ישיבת הוועדה. על סדר היום קביעת ועדות
לדיון. לפני שנתחיל, אני בטוח שכולם מצטרפים אלי בהשתתפות בצער המשפחות
מהפיגוע הנוראי מאתמול. אירוע טרור שבו נרצחו שירה צור, יעל יקותיאל, שיר
חג'אג' וארז אורבך השם יקום דמם. זה מזכיר לנו לצערי, בהבזק של רגע, באיזו
מציאות אנחנו נמצאים. מסביבנו מדינות מתפרקות, עם עשרות אם לא מאות אירועים
כאלה בשגרה וכמובן שכל אירוע כזה מזעזע אותנו. אני בטוח שכולם מצטרפים
לברכות של החלמה מהירה לפצועים.

במעבר חד אני עובר לסדר היום. נתחיל בקביעת ועדה להצעת חוק הביטוח הלאומי
(תיקון – השוואת קצבת נכות לשכר מינימום), התשע"ו-2016, הצעתו של חבר הכנסת
אילן גילאון וקבוצת חברי כנסת. אנחנו בדרך-כלל לא עושים את זה, אבל רשות
דיבור קצרה לאשר רוכברגר מעמותת "נכה לא חצי בן אדם".

אשר רוכברגר:

תודה כבוד היושב-ראש, התבקשתי גם על-ידי העמותה שלנו וגם על-ידי ארגון
הנכים בראשות ד"ר עמיחי תמיר, להביע את התמיכה שלנו בהצעת החוק ואנחנו
סבורים שהמקום הטבעי שהצעה תידון זו ועדת העבודה והרווחה.

היו"ר יואב קיש:

תודה רבה.

קריאה:

גם פורום הנכים מצטרף לזה.

היו"ר יואב קיש:

תודה. חבר הכנסת אילן גילאון בבקשה.

אילן גילאון (מרצ):

בוקר טוב. אי-אפשר שלא להצטרף לדבריך על המציאות הבלתי תקינה הזאת. אם יש
דבר שאין לו תקנה זה שהורים צריכים לקבור את הילדים שלהם. זה דבר שלא ברא
השטן. אני כמובן מעביר את הניחומים למשפחות, אני לא יודע אם יש בכלל
ניחומים במקרה כזה. אני שולח גם החלמה מהירה לפצועים. כל אחד בדרכו אני
בטוח שיעשה הכול כדי להפסיק את טבעת הדמים הזאת. אני לא מחפש כרגע מי צודק
ומי לא, זה בכלל לא השאלה, כי לצד דברים כאלה הכול מתגמד, אפילו הצעת החוק
הזאת.

במעבר חד כמו שאדוני אומר, לעניין של הצעת החוק, אני כמובן תומך בשני
הארגונים להעביר את ההצעה לוועדת העבודה הרווחה והבריאות. אני רוצה להודות
לך על הקולגיאליות והתמיכה שנתת. היו אנשים שרצו לעכב קצת את העניין ואתה
לא הסכמת ואני אסיר תודה על כך.

ברור לגמרי שהבעיה תהיה קשה יותר לקראת ההעברה לקריאה ראשונה. יכול להיות
שתהיינה פשרות מסוימות במסגרת החוק, הן לא יכולות להיות דרמטיות כי החוק
הזה הוא דרמטי ובא להתמודד עם הציר שבו עובר קו העוני. אני יודע שיהיו
אנשים שיאמרו בטח, יתחילו עם זה, ירצו לתת אחר-כך גם לקשישים. נכון, אנחנו
חושבים שצריך להעלות את הרצפה ונדמה לי שזה גם משותף למפלגתך, מתוך שיחות
אישיות בתוך המפלגה, חלק מהאנשים העיקה עליהם מאוד המשמעת הקואליציונית.
לכן ננסה להיות רציונליים ולהפוך את זה כך שבהחלט זה יוכל להתקיים ולהתקבל
כ-2,342 שקלים. זה לא רק קיום בכבוד אלא קיום בכלל ומשם הדברים צריכים
להגיע למעלה.

דבר אחד שאני בכל זאת רוצה להגיד אותו בזכות האוניברסליות, אני מקווה שאמצא
תמיכה כאן וגם בתוך הליכוד לעניין הזה. חייבים ללכת לשיטה שקופה יותר,
הגונה יותר של מערכת תשלומי ההעברה מצד אחד ומערכת המיסים מצד שני. אלה
מכשירי הרגולציה העיקריים, בסופו של דבר הם רוצים לעשות סדר. כמו שאומרים
הצרפתים, את החשבונות הטובים עושים בין חברים טובים. לכן ההתליה של החוק
במבחן ההכנסה הוא לא נכון וגם מבחינת חשבונה של המדינה הוא יהיה לא נכון.
השיטה של הכפלה ברגלים וחלוקה לשניים היא לא טובה, בטח לא במקרה שקודם כל
לא לכל האנשים יש שני רגלים. לכן הייתי רוצה ללכת לקצבה, לסטטוס, אדם מקבל
את קצבתו על-פי "מעמדו" אם הוא קשיש ונכה, שיקבל כקשיש ונכה ויצרפו לו את
כל זה לסך כל ההכנסה והוא ישלם מיסים לפי מדרגות מס.

יש לי כמה רעיונות, שכבות הביניים ואנשים שנמצאים על הסף התחתון בהחלט
ישמחו. אצל הסף היותר עליון, פחות. אני אומר את הדברים כי הם קשורים לעניין
הקצבה. שמעתי רעיונות על הצעה ממשלתית ואני מאוד מברך על כך. באתי בעצמי
לראש הממשלה ואמרתי לו שאני לא מחפש את הקרדיט כאן, אני מחפש את החלוקה לא
את התואר של חברותיות אלא את החלוקה האמיתית. לכן עניין האוניברסליות חייב
להישמר לאורך כל הדרך. אפשר ללכת לפעימות, אפשר ללכת למדרג, אבל הרעיון הוא
להעביר את קו העוני, מקרוב ל-3,000 כמו שהוא היום, ל-5,000, שם להתחיל את
הסיפור.

יואל חסון (המחנה הציוני):

מה הצעת הקואליציה? לאן רוצים להעביר את זה?

היו"ר יואב קיש:

אני אעשה סדר. ברור לכולם שהחוק הזה שהגיע מהאופוזיציה ועבר במליאה, בניגוד
לדעת הקואליציה, היה מהלך מאוד משמעותי והראה כמה מאמינים בחוק הזה מכל
הכיוונים. אני יכול להגיד לך שגם אני אישית לא הצבעתי נגד הצעת החוק הזו
למרות עמדת הקואליציה. תוסיף לזה שמדובר בתקציבים מאוד כבדים לכן זה חייב
יהיה לעבור ממשלתית בצורה כזו או אחרת.

אילן גילאון (מרצ):

להזכיר לכולם שבקריאה ראשונה זה צריך לעבור לפחות 50 חברי כנסת.

היו"ר יואב קיש:

חבר הכנסת גילאון גם מבין את זה שהמהלך הזה חייב ללכת יד ביד עם הקואליציה,
זה לא יכול להמשיך במוד של בניגוח. אחד הכלים של הקואליציה, חבר הכנסת
חסון, זו הוועדה הזו והרוב שיש לקואליציה בוועדה הזו. לצורך העניין,
הקואליציה יכלה ודברו אתי על זה, לשמור את זה עוד כמה חודשים. לתפיסתי זה
לא ראוי במקרה הספציפי הזה להשתמש בכוח של הוועדה, אמרתי לחבר הכנסת גילאון
שייתן לי לסיים את התקציב ואנחנו נתכנס אחרי התקציב ונעביר את זה. אני
בדעתו של חבר הכנסת גילאון שהצעת החוק הזאת צריכה ללכת לוועדת העבודה
והרווחה אין מקום אחר.

חבר הכנסת גילאון דיבר על כך שלא השתמשנו בכלי של ועדת הכנסת כדי לעכב את
הצעת החוק. אני חוזר ואומר שנושא קצבאות, נכים וקשישים חייב לקבל שדרוג. מה
שנתנו בתקציב האחרון לא מספק. נהיה חייבים ללכת למודל של פעימות כי הסכומים
הם מאוד גבוהים. אבל ההבנה הזו חייבת לחלחל לאוצר, שהגיע הזמן לשנות את
סדרי העדיפויות בעניין. אני מניח שאת העבודה הזו תעשו בעיקר בוועדת העבודה
והרווחה, יחד עם היושב-ראש אלי אללוף. בסך הכול אני מאוד מקווה שנגיע
למתווה שיעשה טוב ויפתור את מצוקת העוני במגזרים האלה, שלא מסוגלים לעבוד,
בין אם אלה קשישים או נכים ברמות של חוסר מסוגלות לעבוד ואז זו ההכנסה
היחידה שלהם וראוי שלפחות תגיע אליהם משכורת מינימום.

אני יכול להגיד לך דבר נוסף שחשבתי עליו, זה המנגנון של ההצמדה. הייתי
מצמיד את זה לשכר מינימום , הייתה לי הצעת חוק שלא הצלחתי לקדם, שאמרתי,
בוא נצמיד לעלייה בשכר מינימום. שכר מינימום עולה ב-400 שקל, שזה יעלה
ב-400 שקל. בלא מעט מקרים זה גם הגיוני כי אותם נכים מעסיקים מטפלים שהם
צריכים לשלם להם שכר מינימום ואז העלייה בשכר מינימום גוררת הוצאות נוספות
אצל הנכים בהעסקה.

אילן גילאון (מרצ):

אדוני צודק רק שיש פער של 13 שנים בעליה הזאת. לכן צריך לעדכן ואז להצמיד.

היו"ר יואב קיש:

נכון. לעדכן ואז להצמיד לעליה.

יואל חסון (המחנה הציוני):

אני מבקש לברך את חבר הכנסת גילאון על המאבק ועל ההצלחה החשובה הזאת. כמו
שאמר היושב-ראש, בעיני זו לא עוד הצעת חוק אופוזיציונרית שהצליחה לעבור
בטעות מתחת לרדאר. אני בטוח שהרבה מחברי הכנסת, גם הקואליציה וגם
האופוזיציה הרגישו שזה חוק שהוא מעבר למאבקים פוליטיים של קואליציה
ואופוזיציה וצריך להניע את תיקון העוול הזה.

אנחנו מניעים את תיקון העוול הזה ואני שמח לשמוע את דבריך ומקווה מאוד שזה
יוביל להסכמה ממשלתית ולבניית תהליך או מתווה שישווה את קצבת הנכות לשכר
המינימום הכי קרוב שניתן. רואים את זה כל-כך הרבה שנים בכנסת, מסתובבים
אנשים שמנסים לקדם ולדחוף את זה וזה היה רגע מכונן שזה באמת קרה. אני מקווה
שתהיה גם תוצאה אמיתית בסוף הדרך ושזה יעבור לוועדה יחד עם הממשלה, כי זה
באמת חוק שלא יוכל לעבור בכוח. זה חוק שצריך לעבור עם הממשלה אבל לפעמים
הכנסת היא זו שמניעה תהליכים וגורמת לממשלה להבין שהגיע הזמן לקבל החלטות.

דב חנין (הרשימה המשותפת):

אני רוצה לברך גם על גישתך וגם על דבריך בדיון הזה. אכן, לגבי נכים
וקשישים, אותם אלה שלא יכולים לעבוד, אנחנו חייבים לשנות את הגישה. הייתי
רוצה שתוביל בקואליציה תהליך של חשיבה, כי זה לא נכון שנמשיך להתגושש על
הדברים האלה. מי שצריך לעשות שינוי תפיסה זה קודם כל אנשי משרד האוצר. זה
יעלה כסף אבל זה כל-כך צודק וכל-כך מתבקש. זו הדרך הכי אלמנטארית לצמצם
עוני, על-ידי קצבאות נכים ועל-ידי קצבאות קשישים. לכן אני מאוד מקווה שבשתי
הגזרות האלה נוכל להתקדם במהירות, בהסכמה בין קואליציה ואופוזיציה, זו הדרך
הנכונה לעשות את זה.

עבדאללה אבו מערוף (הרשימה המשותפת):

בוקר טוב. אני כמובן מצטרף לברכות על הצעת החוק הזו ועל דברי היושב-ראש
להצעת חוק מוצמדת של דב חנין כשהחוק יעבור. זה לא רק מצמצם את העוני, צמצום
העוני הוא לא רק קצבאות, זה נותן מענה טוב לכל המצב הקיים והעגום של הנכים.
אני מכיר את הנושא, כמו שאר חברי הכנסת, מקרוב. לכן אני חושב שהדבר הנכון
שיעשה האוצר ואנחנו כחברי כנסת, כמובן שנדון על החוק ויש הרבה דברים שאפשר
לעשות, זה מובן מאליו. אבל החוק חייב לעבור ואני מברך על הדיון. אנחנו נעשה
את הדבר הנכון מבחינת צמצום - - - האזרחים, גם מבחינת הלחימה בעוני. אלה
מדדים שלצערי הרב מדינה מפגרת בהם, לא נגיע עם החוק הזה ל-OECD , אבל בכל
זאת נתקרב לאחוזים טובים וזה גם טוב.

מיקי לוי (יש עתיד):

אני מצטרף לשאר אבל יש מילה אחת שצריך לשים לה כותרת וזו "דרמה". דרמה
שאחרי כל-כך הרבה שנים שחבר הכנסת גילאון מנסה לקדם את זה, אנחנו סוף סוף
רואים אור בקצה המנהרה. ברור לי לחלוטין שזה לא ילך בכוח ולא בתרגילים
פוליטיים כאלה ואחרים. ברור שצריך ללכת בהסכמה ולראות יחד עם האוצר, אני בא
מהמסדרונות האלה ואני אומר לכם יש כסף. יש כסף.

היו"ר יואב קיש:

זה לא חוכמה להגיד שיש כסף, היית שם ולא עשית, אז מה החוכמה.

מיקי לוי (יש עתיד):

אם כבר הערת, אז אני אשיב לך. השר מהמפלגה שלך השאיר לי גירעון של 39
מיליארד שקל, 3.8%. המהלכים שעבדך הנאמן עשה ברשות המסים: תוספת של 400
תקנים, שינוי תפיסת האכיפה, הוצאה של 108,000 מכתבים לחייבים - -

היו"ר יואב קיש:

עשיתי טעות.

מיקי לוי (יש עתיד):

- - פשוט ארגנתי משטרת מסים קטנה. לא כדאי לך להתחרות אתי בעניין הזה. כל
המהלכים האלה הביאו לגבייה עודפת ב-2015 וגם ב-2016 ואני מברך על כך. יש
כסף וזו ההזדמנות לתת את הכסף הזה ולתקן עוול רב שנים. ברכות לחבר הכנסת
גילאון.

היו"ר יואב קיש:

תודה. אני מעלה להצבעה את העברת הצעת חוק הביטוח הלאומי (תיקון – השוואת
קצבת נכות לשכר מינימום), התשע"ו-2016 של חבר הכנסת אילן גילאון וקבוצת
חברי כנסת, לוועדה. אנחנו ממליצים על ועדת העבודה הרווחה והבריאות. מי בעד?
מי נגד?

הצבעה

בעד – רוב

נגד – מיעוט

נמנעים – אין

ההצעה להעביר את הצעת חוק הביטוח הלאומי (תיקון – השוואת קצבת נכות לשכר
מינימום), התשע"ו-2016, לוועדת העבודה הרווחה והבריאות נתקבלה.

היו"ר יואב קיש:

ההצבעה התקבלה. יישר כוח. אנחנו עוברים להצעה הבאה.

הצעת חוק המכר (דירות) (תיקון – זכות להחלפת חברת ניהול), התשע"ו-2016.

היו"ר יואב קיש:

הצעת חוק המכר (דירות) (תיקון – זכות להחלפת חברת ניהול), התשע"ו-2016. חבר
הכנסת מיקי לוי תציג בבקשה.

מיקי לוי (יש עתיד):

אדוני היושב-ראש, חברי חברי הכנסת. ענייננו בחוק המכר, משבר הדיור מתמשך
מזה למעלה מעשור ובין יתר המשקולות, או אבני הרחיים שמונחות על כתפיהם או
צוואריהם של אותם רוכשים, פתאום נוצרה מגבלה חדשה, שהרוכשים שהיו בני מזל
וכבר רכשו את הדירות, לא יכולים להתארגן אתה. קבלן, לפני שהוא מוסר את
הבניין מעביר את אחזקת הבניין לחברת ניהול. טוב שכך, כי באמת בשנה הראשונה
יש הרבה בעיות וצריך לתקן ויש כל מיני כשלים בבניין עצמו וטוב להריץ את
הבניין עם חברה, שהיא חברה מקצועית.

אבל ראה זה פלא, חלק גדול מהקבלנים חותמים על חוזה, לכאורה בשם הדיירים, כי
בחוזה בין הקבלן לבין הדייר, או בין היזם לבין הדייר, מוכנסת פסקה או סעיף
שאומר שההתקשרות לחברה תהיה באמצעות הקבלן. ההתקשרות הזו היא בין שלוש לחמש
שנים. אז מה קורה, הדיירים כבולים בהסכם כובל בין שלוש לחמש שנים עם חברת
אחזקות.

בדקתי את הנושא ואני אומר משהו שעושה הרבה שכל, בואו ניתן לקבלן אישור.
הרבה פעמים גם הקבלן מקבל מהצד - - -

היו"ר יואב קיש:

יש הצעת חוק ספציפית ממשלתית שדנה בנושאים האלה. איפה היא עומדת? היא עברה
קריאה ראשונה?

קריאה:

כן.

היו"ר יואב קיש:

היא בהכנה בין ראשונה לשנייה ושלישית? לא עברה שלישית?

קריאה:

לא.

היו"ר יואב קיש:

אתה רוצה להצמיד אותה להצעה הממשלתית?

מיקי לוי (יש עתיד):

אם הממשלתית כבר קיימת, אני אצמיד אותה. אני שמח, לא חשוב לי שזה יירשם על
שמי, חשוב לי שנגיע ליעד.

היו"ר יואב קיש:

יש לי גם בנושא מעליות את אותו דבר.

מיקי לוי (יש עתיד):

נכון. זה ייתן פשוט תחרות חופשית בשוק.

היו"ר יואב קיש:

אז אתה מסכים שזה ילך לוועדת הכלכלה.

מיקי לוי (יש עתיד):

ברצון רב.

היו"ר יואב קיש:

זה נראה לי הדבר הכי נכון. אני מעלה להצבעה על העברה לוועדה של הצעת חוק
המכר (דירות) (תיקון – זכות להחלפת חברת ניהול), התשע"ו-2016 של חבר הכנסת
מיקי לוי. אנחנו ממליצים להעביר אותה לוועדת הכלכלה להמשך דיון, יחד עם
הצעת חוק ממשלתית בנושא. מי בעד שירים את ידו?

הצבעה

בעד – רוב

נגד – אין

נמנעים – אין

ההצעה להעביר את הצעת חוק המכר (דירות) (תיקון – זכות להחלפת חברת ניהול),
התשע"ו-2016, לוועדת הכלכלה נתקבלה.

היו"ר יואב קיש:

הבקשה התקבלה.

מיקי לוי (יש עתיד):

תודה רבה.

היו"ר יואב קיש:

אני דוחה כרגע את ההצבעה על הצעת חוק תאגידי המים משום שחבר הכנסת איציק
שמולי המציע לא פה ולא נמצאים פה חברי כנסת מקבוצת חברי הכנסת.

קריאה:

אני נמצא ואני מסכים.

היו"ר יואב קיש:

אתה לא נמצא, זה חוק חדש. זה חוק שאני הובלתי והחתמתי את חבר הכנסת איציק
שמולי ראשון ואחריו את אלי כהן ואחריהם יש רק חברי כנסת מהליכוד שכביכול
יצאו מהחוק וזה החוק שעובר. אנחנו נחכה לחבר הכנסת שמולי ולכן זה לא יעבור
לדיון היום. נחכה גם לחבר הכנסת אורן חזן להצבעה על חוק הדגל. נחכה לחברת
הכנסת שולי מועלם לחוק התקשורת. אלא אם יש מישהו מהבית היהודי שיתקשר אליה
לשאול אם היא רוצה דיון בהיעדרה. כרגע אנחנו עוברים לנושא הבא.

בחירת ממלא מקום ליו"ר הכנסת בעת העדרו מהארץ

היו"ר יואב קיש:

הנושא הבא, בחירת ממלא מקום ליו"ר הכנסת בעת העדרו מהארץ.

אתי בן יוסף:

מזכירת הכנסת צריכה להגיע כל רגע.

היו"ר יואב קיש:

אפשר לחסוך לה את ההגעה. בידי מכתב ממזכירת הכנסת ירדנה מלר-הורוביץ, בנושא
בחירת ממלא מקום ליו"ר הכנסת בעת העדרו מהארץ. יושב-ראש הכנסת עתיד לצאת
ביום רביעי 11.1.17, י"ג בטבת, זה בעוד יומיים ולשוב ארצה ביום שישי
13.1.17. בהתאם לתקנון, יושב-ראש הכנסת ממליץ בפני ועדת הכנסת כי את מקומו
ימלא סגן יושב-ראש הכנסת, חבר הכנסת יצחק וקנין. אני בעד לקבל. מי בעד?

הצבעה

בעד – רוב

נגד – אין

נמנעים – אין

בקשת יושב-ראש הכנסת בדבר מילוי ממלא-מקום נתקבלה.

היו"ר יואב קיש:

ההצעה התקבלה פה אחד. נעבור לנושא הבא שעל סדר היום.

הצעת חוק התקשורת (בזק ושידורים) (תיקון - דואר זבל), התשע"ז-2016

היו"ר יואב קיש:

בקשת יושב-ראש ועדת הכלכלה להעברת הצעת חוק התקשורת (בזק ושידורים)
(תיקון - דואר זבל), התשע"ז-2016 מוועדת המדע והטכנולוגיה לוועדת הכלכלה.
יש הסכמות?

אתי בן יוסף:

יש הסכמות. יש הסכמה של יושב-ראש ועדת המדע.

היו"ר יואב קיש:

בדברים אני נוהג לא להתערב ברגע שאני רואה הסכמות של ראשי הוועדות.

יואל חסון (המחנה הציוני):

אבל אני כן נוהג להתערב.

היו"ר יואב קיש:

אתה רוצה להגיד משהו?

יואל חסון (המחנה הציוני):

אני חושב שאתה צודק שאתה לא מתערב.

היו"ר יואב קיש:

אני מתערב רק כשאין הסכמות.

יואל חסון (המחנה הציוני):

צריך ללמוד גם במקרים אחרים להתערב פחות.

היו"ר יואב קיש:

אני מציע לקבל את הסיכום בין יושבי-ראש הוועדות. אנחנו ממליצים להעביר את
הצעת חוק התקשורת (בזק ושידורים) (תיקון - דואר זבל), התשע"ז-2016 מוועדת
המדע והטכנולוגיה לוועדת הכלכלה. מי בעד?

הצבעה

בעד – רוב

נגד – אין

נמנעים – אין

ההצעה להעביר את הצעת חוק התקשורת (בזק ושידורים) (תיקון - דואר זבל),
התשע"ז-2016, מוועדת המדע והטכנולוגיה לוועדת הכלכלה נתקבלה.

היו"ר יואב קיש:

הבקשה התקבלה. נעבור לנושא הבא.

הצעת חוק ממשל זמין, התשע"ו-2016

היו"ר יואב קיש:

בקשה נוספת של יושב-ראש ועדת המדע והטכנולוגיה להעברת הצעת חוק ממשל זמין,
התשע"ו-2016 מוועדת חוקה חוק ומשפט לוועדת המדע והטכנולוגיה. לדעתי גם פה
יש הסכמה משני ראשי הוועדות.

אתי בן יוסף:

יש הסכמה.

היו"ר יואב קיש:

לכן על אותו עיקרון, אני ממליץ לקבל את ההסכמות. מי בעד שירים את ידו?

הצבעה

בעד – רוב

נגד – אין

נמנעים – אין

ההצעה להעביר את הצעת חוק ממשל זמין, התשע"ו-2016, לוועדת המדע והטכנולוגיה
נתקבלה.

היו"ר יואב קיש:

הבקשה התקבלה.

צו הסגירה למפעל כרמל אולפינים

היו"ר יואב קיש:

אנחנו עוברים לבקשת חבר הכנסת דב חנין להעברת דיון מהיר בנושא צו הסגירה
למפעל כרמל אולפינים מוועדת חוץ וביטחון לוועדת הפנים והגנת הסביבה. אגב,
אני רוצה להקריא את סעיף ו', יש הצעה לדיון בהצעה לסדר בנושא "סכנת מצבור
הדלקים והחומרים המסוכנים במפרץ חיפה תחת השריפות", של חברת הכנסת יעל כהן
פארן.

דב חנין (הרשימה המשותפת):

ועוד חברי כנסת.

היו"ר יואב קיש:

היום דברתי אתה והיא אמרה שדווקא היא הייתה רוצה את זה בוועדת חוץ וביטחון.
נכון שכרמל אולפינים זה לא בדיוק סכנת הדלקים, אבל יכול להיות שיש ביניהם
גם אלמנטים משותפים, לכן העליתי את זה. אני מבין שהדיון הועבר לוועדת חוץ
וביטחון, עדיין לא התקיים דיון ואתה מבקש להעביר את זה לוועדת הפנים והגנת
הסביבה.

יואל חסון (המחנה הציוני):

כמה זמן לא התקיים דיון?

דב חנין (הרשימה המשותפת):

די הרבה זמן. ברשותך אפרט את פרטי העניין. הדיון הזה נקבע לוועדת החוץ
והביטחון למרות שהסוגיה המרכזית פה היא סוגיה סביבתית. אנחנו מדברים על
מפעל שמייצר נזקים לסביבה.

היו"ר יואב קיש:

למה זה נקבע לוועדת חוץ וביטחון?

דב חנין (הרשימה המשותפת):

זה נקבע לוועדת חוץ וביטחון מכיוון שיש חוות דעת של המל"ל בעניין של סגירת
מפעל כרמל אולפינים.

היו"ר יואב קיש:

וזו הסיבה שזה בוועדת חוץ וביטחון?

דב חנין (הרשימה המשותפת):

אכן כן.

היו"ר יואב קיש:

הייתה חוות דעת להשארתו פתוחה, לא לסגירתו?

דב חנין (הרשימה המשותפת):

להשארתו פתוחה. אדוני מדייק, חוות דעת להשארתו פתוחה. למה צריך להשאיר את
המפעל פתוח? הייתה חוות דעת של המועצה לביטחון לאומי. אני אתאר לך את
ההתפתחות שהייתה אחרי ההחלטה הזו. בעקבות פניית יושב-ראש ועדת החוץ
והביטחון של הכנסת ובאישורו, עיינתי בחומרים בוועדת החוץ והביטחון, בחוות
הדעת של המל"ל. מטבע הדברים, מכיוון שהמסמך נושא כותרת של הגבלה ביטחונית,
נדמה לי ששמור, אבל אני לא בטוח בזה.

מזכירת הכנסת ירדנה מלר-הורוביץ:

סליחה על ההפרעה, האם דנתם כבר בנושא?

היו"ר יואב קיש:

אישרנו. אמרתי שנחסוך לך את ההגעה. אף אחד לא אמר לך?

מזכירת הכנסת ירדנה מלר-הורוביץ:

אמרו לי, אבל מכבוד לוועדה ואליכם, הגעתי. תודה רבה.

היו"ר יואב קיש:

הנחנו שיש לך סיבה טובה שלא הגעת.

מזכירת הכנסת ירדנה מלר-הורוביץ:

אנחנו בלשכת היושב-ראש, יושבים על הסכמות. תודה.

דב חנין (הרשימה המשותפת):

מטבע הדברים מכיוון שהמסמך שבו עיינתי נושא כותרת של הגבלה ביטחונית, אני
לא יכול בדיון הזה לפרט ולדבר עליו. אבל אני יכול לומר שאחרי שעיינתי במסמך
ועברתי עליו בקפדנות, אני מצטרף לדעתו של יושב-ראש ועדת החוץ והביטחון חבר
הכנסת דיכטר, שמצא גם הוא שאין סיבה לקיים את הדיון הזה בוועדת החוץ
והביטחון ולכן פנה אלי.

ועדת החוץ והביטחון היא ועדה עמוסה, היא גם מתנהלת בנהלים מיוחדים ואני
חושב שכאשר יושב-ראש ועדת החוץ והביטחון עצמו משתכנע שאין סיבה לנהל את
הדיון אצלו, אני אומר את זה בצניעות, גם אני, שאני לא מגיע מהתחום
הביטחוני, אבל קראתי את המסמך בקפדנות רבה וניסיתי להבין אם יש מניעה, משהו
שהוא סודי שמונע מאתנו לקיים דיון בשאלה האם צריך להשאיר את המפעל הזה פתוח
או לסגור אותו, הגעתי למסקנה שאין שום מניעה כזו. יושב-ראש ועדת החוץ
והביטחון, גם הוא הגיע למסקנה שאין מניעה כזאת. לכן אני חושב שאין סיבה
להשאיר את הדיון הזה בוועדת החוץ והביטחון. במידה ובמהלך הדיון תתעורר שאלה
שיש בה סודיות ביטחונית, שאני אגב אני לא צופה אותה לאור החומר הקיים
לפחות, גם בידי יושב-ראש ועדת הפנים יש את האפשרות להחליט על כך שחלק
מהדיון יהיה חסוי או סגור או לא לפרסום. אבל אין סיבה למנוע שהוועדה
הרלוונטית שצריכה לעסוק בנושא הזה ועוסקת בנושא הזה של סיכונים סביבתיים,
תעסוק בו.

אני רק רוצה להשלים את התייחסותי בכך שלפני שנתיים אני עצמי עמדתי בראש
ועדת משנה של ועדת פנים והגנת הסביבה, שעסקה בשאלות של תכנון וסבביה במפרץ
חיפה. גם אנחנו, במהלך הדיונים שלנו, נחשפנו לחומרים שבחלקם יש היבטים
ביטחוניים. אבל לא הייתה שום סביה לא לעסוק בהם באותה ועדת משנה ועסקנו בהם
כמוש מתחייב מן החומרים האלה.

ארבל אסטרחן:

יש בעיה טכנית אפשר לומר, שתקנון הכנסת קובע שכאשר מדובר בדיון מהיר, מאחר
והוועדות חייבות לדון באופן מהיר, אז בקשה להעברה מוועדה לוועדה יכולה
להימסר ביום החלטת הנשיאות ולא כמה זמן אחרי זה. הייתי אומר שזה נושא שיכול
להיות שוועדת הכנסת יכולה לסטות בו מהתקנון אם החלטה מתקבלת פה אחד ולא
באופן תקדימי. אבל צריך לדעת את זה כי מידי פעם שואלים אותי חברי כנסת האם
נכון להעביר ואני אומרת להם שאם לא הגישו את הבקשה בו ביום, התקנון לא
מאפשר את זה.

היו"ר יואב קיש:

יש הסכמה של יושב ראש ועדת חוץ וביטחון?

ארבל אסטרחן:

כן אבל העניין הוא שכתוב בתקנון " אם תחליט נשיאות הכנסת להעביר הצעה לדיון
מהיר לוועדה, רשאית ועדת הכנסת להעבירו לוועדה אחרת אם ביקש זאת בו ביום
אחד מאלה" ואז כתוב לנו מי יכול לבקש, המציע, יושב-ראש הוועדה שזה עבר
אליו, יושב-ראש ועדת אחר. ברגע שנגמר אותו יום בו החליטה הנשיאות, אי-אפשר
להגיש בקשה להעברה.

דב חנין (הרשימה המשותפת):

אלא אם כן אנחנו בהסכמות.

ארבל אסטרחן:

בדיוק. יש הוראה בתקנון שלא עושים בה שימוש רב, שמאפשרת לוועדת הכנסת
בעניינים מסוימים, בהסכמה פה אחד של כל המשתתפים בישיבה, לסטות מהוראות
התקנון, בעיקר בעניינים טכניים לא מהותיים של חקיקה. כתוב במפורש שהחלטה
כזו לא תהווה תקדים.

היו"ר יואב קיש:

חבר הכנסת דיכטר נתן לנו התייחסות?

אתי בן יוסף:

כן.

היו"ר יואב קיש:

מישהו רוצה להתייחס ספציפית לנושא?

אמיר אוחנה (הליכוד):

כחבר ועדת חוץ וביטחון אני יכול לאשר את מה שאמר חבר הכנסת חנין, לא
ספציפית לגבי הדיון הזה, אלא באופן כללי יש קושי להעלות הצעות לסדר בוועדת
חוץ וביטחון, זה כמעט לא קורה בגלל העומס של הוועדה.

היו"ר יואב קיש:

בסופו של דבר הנושא שעל הפרק הוא האם הדוח של המל"ל, כמה הוא חשוב לנושא
ומה הרגישות הביטחונית שלו. אני לא קראתי אותו ואני לא מכיר אותו. אני סומך
על דבריו של חבר הכנסת חנין ומעבר לכך אני גם מזכיר שכל ועדה יכולה לעשות
כינוס חסוי או סודי ביותר ולמנוע חשיפה של פרוטוקולים החוצה. אין ספק שנושא
המל"ל יהיה חשוב לדיונים לכן אי-אפשר יהיה להתעלם ממנו ואז עולה השאלה עד
כמה הרגישות של המל"ל והדו"ח. מכיוון שאני לא מכיר, נחכה לשמוע מה אומר ראש
ועדת חוץ וביטחון ואז נתייחס לזה. אם ליושב-ראש ועדת חוץ וביטחון אין
התנגדות אנחנו יכולים לקבל את זה והמשמעות היא שאנחנו צריכים לקבל את זה פה
אחד.

ארבל אסטרחן:

בגלל הסטייה הזו מהתקנון.

היו"ר יואב קיש:

מעבר לזה יש את ההצעה של חברת הכנסת יעל פארן ומשום שהיא לא נמצאת פה, אני
דוחה את הדיון גם בזה. אני מקבל שיושב-ראש ועדת חוץ וביטחון מסכים. אם כך,
אני נכון להיענות לבקשתו של חבר הכנסת חנין ואני מציע שנקבל את זה פה אחד
כדי שהנושא יוכל לעלות לדיון בוועדת הפנים. מי בעד?

הצבעה

בעד – רוב

נגד – אין

נמנעים – אין

הבקשה להעביר את הנושא לוועדת הפנים והגנת הסביבה נתקבלה.

היו"ר יואב קיש:

התקבל פה אחד.

דב חנין (הרשימה המשותפת):

תודה רבה.

היו"ר יואב קיש:

אני חוזר לסעיף של חברת הכנסת שולי מועלם, להעברת הצעת חוק התקשורת (בזק
ושידורים)(תיקון – חובת סינון אתרים פוגעניים), התשע"ו-2016. איפה זה צריך
להיות?

ארבל אסטרחן:

בוועדת הכלכלה.

היו"ר יואב קיש:

המלצת הלשכה המשפטית זו ועדת הכלכלה. אני רואה שיש בקשה מיושב-ראש ועדת
המדע והטכנולוגיה שזה יעבור אליו. מישהו דיבר אתו? גם יושב-ראש ועדת הכלכלה
מבקש להעביר אליו. אני רואה את זה בהערות.

ארבל אסטרחן:

אולי זה היה במליאה.

דב חנין (הרשימה המשותפת):

נראה לי שהצד הרלוונטי הוא בכל זאת יותר הצד הכלכלי ולא הטכנולוגי.

היו"ר יואב קיש:

נהוג לשמוע את דעתם של יושבי הראש.

דב חנין (הרשימה המשותפת):

בהחלט. אני בעד.

היו"ר יואב קיש:

היא בקשה ועדת חוץ וביטחון.

דב חנין (הרשימה המשותפת):

אני מעדיף ועדת פנים, מתוך אותה גישה.

היו"ר יואב קיש:

אני גם בעד. מניסיון שלי ועדת חוץ וביטחון לא מגיעה לזה. נבדוק מה אומר חבר
הכנסת מקלב ובינתיים נמשיך הלאה.

הצעה לסדר-היום בנושא: "סכנת מצבור הדלקים והחומרים במסוכנים במפרץ חיפה
תחת השריפות"

היו"ר יואב קיש:

קביעת ועדה לדיון בהצעה לסדר היום בנושא הצעה לסדר-היום בנושא: "סכנת מצבור
הדלקים והחומרים במסוכנים במפרץ חיפה תחת השריפות". אני מציע ועדת הפנים
וכדאי שזה יהיה פה אחד. מי בעד שירים את ידו?

הצבעה

בעד – רוב

נגד – אין

נמנעים – אין

ההצעה להעביר את ההצעה לסדר-היום בנושא: "סכנת מצבור הדלקים והחומרים
במסוכנים במפרץ חיפה תחת השריפות", לוועדת הפנים והגנת הסביבה נתקבלה.

היו"ר יואב קיש:

התקבל פה אחד.

מיקי לוי (יש עתיד):

אני מבקש שהיום הזה ייכנס לפרוטוקול כיום היסטורי, כולם מצביעים בעד פה
אחד. איפה הצעקות?

היו"ר יואב קיש:

לגבי חוק התקשורת של חברת הכנסת מועלם, אני נברר מה אומר חבר הכנסת מקלב,
יושב-ראש ועדת המדע לגבי זה. אני דוחה את הדיון, נדון על זה בצורה מסודרת
בישיבה הבאה. תודה רבה לכולם, הישיבה נעולה.

הישיבה ננעלה בשעה 10:33.
