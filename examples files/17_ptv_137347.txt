הכנסת השבע-עשרה							נוסח לא מתוקן
מושב רביעי



פרוטוקול מס' 276
מישיבת ועדת הכנסת
יום שני, ב' בטבת התשס"ט (29 בדצמבר 2008), שעה 10:00


סדר היום:
א. בקשת הממשלה להקדמת הדיון בהצעות החוק הבאות:
1. הצ"ח רשות השידור (תיקון מס' 21 והוראת שעה), התשס"ט-2008, לפני הקריאה הראשונה. 
2. הצ"ח לתיקון פקודת מס הכנסה (מס' 169 והוראת שעה), התשס"ט-2008, בכל הקריאות. 
3. הצ"ח לתיקון פקודת בתי הסוהר (עובדם אזרחיים) (מס' 39), התשס"ט-2008, בכל הקריאות. 
4. הצ"ח המשטרה (דין משמעתי, בירור קבילות שוטרים והוראות שונות) (תיקון מס' 6) (עובדים אזרחיים), התשס"ט-2008, בכל הקריאות. 
ב. קביעת מסגרת לדיון הסיעתי בנושא: "פעולת צה"ל בעזה והמצב בדרום" – שידון בכינוס פגרה מיוחד היום. 

נכחו:
חברי הוועדה:
דוד טל 	- היו"ר
יולי אדלשטיין
חיים אורון
רוברט אילטוב
נסים זאב
יואל חסון
שי חרמש
שלי יחימוביץ
איתן כבל
שלמה מולה
אברהם מיכאלי
יעקב מרגי
יורם מרציאנו
דוד רותם
משה שרוני

מוזמנים:
מזכיר הכנסת אייל ינון
משה גביש		- יו"ר רשות השידור
מיכל הנר דויטש 	-  רשות המסים
עו"ד בת-חן גור	- משרד ראש הממשלה
עו"ד עודד ברוק	- המשרד לביטחון פנים
עו"ד רויטל גור	- המשרד לביטחון פנים
פרח לרנר		- המשרד לביטחון פנים
רונית חייקין 	- מנהלת סיעת מרצ


מנהלת הוועדה:
אתי בן-יוסף

קצרנית פרלמנטרית:	
תמר פוליבוי
א. 
בקשת הממשלה להקדמת הדיון בהצעות החוק הבאות:

1. הצ"ח רשות השידור (תיקון מס' 21 והוראת שעה), התשס"ט-2008, לפני הקריאה הראשונה



היו"ר דוד טל:

	בוקר טוב, אני מתכבד לפתוח את ישיבת ועדת הכנסת. יש לנו קוורום, ולכן נתחיל בפטורים שנמצאים על סדר היום. יש לנו מספר הצעות חוק. הצעת החוק הראשונה היא הצעת חוק רשות השידור. שקלר או מישהו אחר רוצה להציג את הנושא?

בת-חן גור:

	רשות השידור עומדת כיום בפני יישום תוכנית הבראה מקיפה, שאמורה להביא אותה תוך מספר שנים להתייצבות פיננסית ולהפוך אותה לגוף שידור איכותי, יעיל ומודרני. הרשות נמצאת היום במצב כלכלי קשה מאוד. על מנת לבצע את הרפורמה הזאת, זקוקים לה הכספים עבורם מתבקשת כעת הקפאת הפחתת האגרה. 

     אנחנו מבקשים בהצעת החוק שלפניכם להקפיא את הפחתות האגרה הקבועות כיום בחוק רשות השידור ובפקודת התעבורה לגבי שנת 2009. אנחנו גם מבקשים לתקן את סעיף 32 לחוק רשות השידור, באופן שנוכל לקבל מלוות לצורך מימון לתוכנית ההבראה. הקפאת הפחתה תוסיף לרשות הכנסות של כ-28 מיליון ש"ח, והתיקון האמור לסעיף 32 יאפשר לרשות לקבל מלוות שאינן לצורכי פיתוח, או שיש מחלוקת אם הן לצורכי פיתוח, על מנת שהיא תוכל ליישם את הרפורמה הזאת. 

יואל חסון:

	מה הם פחות או יותר פרטי תוכנית ההבראה?

בת-חן גור:

	 נמצא פה יושב ראש רשות השידור, אולי הוא ירצה לפרט. 

יואל חסון:

	 אפשר לקבל זאת בכותרות?

משה גביש:

	תוכנית ההבראה של רשות השידור, מטרתה העיקרית להפנות משאבים להשקעה בתשתיות - רשות השידור לא השקיעה בתשתיות כבר עשרות שנים - ולהשקעה בתוכניות איכות, כי אני חושב שגם היום השידור הציבורי עולה באיכותו על המסחרי, אבל הוא לא מספיק טוב. אנחנו רואים שידור ציבורי בארצות אחרות, והוא אחר לגמרי. 

     המטרה היא לשחרר מספר מאות עובדים בתנאי פרישה, שסוכמו עם האוצר ועם ההסתדרות, תנאי פרישה שהם הרבה מעבר לתנאי פרישה רגילים, ועל פני שלוש שנים להפוך את רשות השידור לגוף יעיל, גוף שבאמת ישיג את מטרותיו, יעשה הרבה יותר הפקות מקוריות, ולא מסוג "האח הגדול" ו"הישרדות", אלא מסוג "מבט שני" וסרטי תעודה, דרמות איכות ואקטואליה וכל מה שכתוב במטרות השידור בחוק, כשלא כולן מתמלאות היום.
     
רוברט ראובן:

     בהסכמה עם העובדים, כן?
     

היו"ר דוד טל:

	יש שאלות? אם לא, נעבור להצבעה. יש השגות? אין, תודה. מי בעד פטור מחובת הנחה? מי מתנגד? מי נמנע?

הצבעה

בעד – רוב
נגד – מיעוט
בקשת הממשלה להקדים את הדיון בהצעת חוק רשות השידור (תיקון מס' 21 והוראת שעה), התשס"ט-2008 נתקבלה.

בת-חן גור:

	אני רק רוצה לציין שאנחנו מבקשים פטור מחובת הנחה לשלוש קריאות. 

היו"ר דוד טל:

	זה דבר חריג, את יודעת שזה לא מקובל, אבל בעצם הימים הללו שאנחנו יוצאים לפגרה, אני חושב שלא תהיה הזדמנות כאן - - - 

אברהם מיכאלי:

	אלא אם זה היום יעבור בשלוש קריאות. 

היו"ר דוד טל:

	לא נראה לי שזה יעבור היום בשלוש קריאות. 

גדעון סער:

	אני חושב שממילא כל שלב מותנה באישור של ועדת הסכמות. איני יודע אם זה ריאלי להעביר בשלוש קריאות את העניין הזה ביום אחד. אני מציע שוועדת הכלכלה, אם היא תשלים את המלאכה, יכולה לחזור לוועדה. 

היו"ר דוד טל:

	האם יש התנגדות להצעה של חבר הכנסת גדעון סער?

חיים אורון:

	אבל היא צריכה להסתכם בזה שזה ייגמר היום. 

גדעון סער:

	אם זה ייגמר היום, אני מציע לתת לזה פטור. 

חיים אורון:

	מדובר בהוראת שעה, אין פה הליך חקיקה נורא מסובך, והוא כבר היה כמה פעמים. 

איתן כבל:

	החקיקה מוכנה, זה רק בפרוצדורה. 
גדעון סער:

	יושב כאן יושב ראש ועדת הכלכלה. הוא יאמר לנו מה כוונתו – אם זה לסיים את זה היום, ניתן פטור בשלוש קריאות. 

רוברט אילטוב:

	אני צריך לקבל את אישור יושבת ראש הכנסת בנושא הזה. 

שי חרמש:

	 אתה תקבל את זה, אין לך מה לדאוג. 

רוברט אילטוב:

     מבחינתי אין בעיה. 
     
היו"ר דוד טל:

     אני מניח שלא תהיה בעיה לקבל את האישור הזה. 
     
ראובן ריבלין:

	אני מבקש להעיר ליושב ראש ועדת הכלכלה, שאנחנו פטרנו מחובת הנחה ומבקשים שוועדת הכלכלה תיתן דעתה לחשיבות של השידור הציבורי, כאשר הוא שידור ציבורי כמובן, לא שידור ממלכתי ולא שידור דוקטרינרי. שידור ציבורי הוא מה שהציבור רוצה כולו. 

רוברט אילטוב:

	בכל מה שקשור אליי כיושב ראש ועדת הכלכלה, לא תהיה שום בעיה. 

היו"ר דוד טל:

	תעשה כל אשר בידך כדי לקדם את הנושא הזה. תודה רבה. 






























2. הצ"ח לתיקון פקודת מס הכנסה (מס' 169 והוראת שעה),
   התשס"ט-2008, בכל הקריאות



היו"ר דוד טל:

	רבותיי, אנחנו עוברים לנושא הבא: פטור מחובת הנחה – הצעת חוק לתיקון פקודת מס הכנסה (מס' 169 והוראת שעה), לגבי גוש קטיף, הטבות, סיוע, תמריצים וכל השאר. משרד האוצר, בבקשה.

מיכל הנר דויטש:

	מונחת לפניכם הצעת חוק לתיקון פקודת מס הכנסה, שאחד הסעיפים בה הוא הארכת תוקף ההטבה של 25% לתושבי שדרות ועוטף עזה גם לשנת המס 2009. אבל שלושה נושאים מאוד עקרוניים בהצעה הזאת, והם גם הטבות, הם במסגרת תוכנית הממשלה להתמודדות עם המשבר, שבא בצמידות לתוכנית הריאלית שאישרתם בשבוע שעבר, כשהנושא במס הכנסה היה מע"מ מזומן מצטבר. יש כאן פטור ממס על ריבית שמשתלמת על אג"ח קונצרני לתושבי חוץ, יש כאן הרחבת הפטור מרווחי הון בסעיף 97 לפקודה ויש הוראת שעה לשנה אחת החל מ-1.1.09, הקלה במס על קבלת דיבידנד מחוץ לישראל שמגיע לחברה תושבת ישראל - שיעור המס שאנחנו מציעים פה הוא 5%, ובלבד שייעשה בכסף המובא לישראל שימוש בישראל. הסעיף הרביעי הוא הארכת תוקף ההטבה לתושבי שדרות ועוטף עזה גם ל-2009, 25% על כ-200,000 שקלים, הכנסה מיגיעה אישית. 

     אנחנו מבקשים פטור מחובת הנחה לשלוש הקריאות. אני חוזרת מוועדת כספים. אני מבינה מהם, שבכוונתם לפצל את סעיף 4 להצעת החוק, שזה הסעיף של שדרות, ולהצביע עליו בשלוש קריאות היום, ולגבי שלושת הנושאים הבאים, לדון בהם בשבוע הבא. 

ראובן ריבלין:

	 אל תגידי שדרות, תגידי עוטף עזה. 

מיכל הנר דויטש:

	 סליחה, שדרות ועוטף עזה. 

שלי יחימוביץ:

	 מי זה "הם"? - - -

מיכל הנר דויטש:

	 זה מה שאמרו לי בוועדת הכספים. 

שי חרמש:

	אנחנו רוצים להעביר בוועדת הכספים היום בשלוש קריאות רק את פרק 4. 

היו"ר דוד טל:

	האם יש התנגדויות? 

שלי יחימוביץ:

	אני רק רוצה לדעת בוודאות, שאפשר להצביע בנפרד על סעיף 1. 

היו"ר דוד טל:

	עושים פיצול. 

ראובן ריבלין:

	 לפיצול צריך ללכת למליאה. 

שלי יחימוביץ:

	אז למה שלא נאשר כבר הכל?

מיכל הנר דויטש:

	אני מבקשת לאשר את הפטור מחובת הנחה לכל הצעת החוק. 

היו"ר דוד טל:

	רבותיי, אנחנו נמלא את חלקנו, ועדת הכספים תמלא את חלקה והמליאה תמלא את חלקה. מי בעד פטור מחובת הנחה בכל הקריאות? מי מתנגד? מי נמנע?

הצבעה

בעד – רוב
נגד – מיעוט
בקשת הממשלה להקדים את הדיון בהצעת חוק לתיקון פקודת מס הכנסה (מס' 169 והוראת שעה), התשס"ט-2008, בכל הקריאות נתקבלה.

היו"ר דוד טל:

	אשר על כן, ההצעה הזאת קיבלה פטור מחובת הנחה. 




























3. הצ"ח לתיקון פקודת בתי הסוהר (עובדם אזרחיים) (מס' 39),
התשס"ט-2008, בכל הקריאות


4. הצעת חוק המשטרה (דין משמעתי, בירור קבילות שוטרים והוראות שונות) (תיקון מס' 6) (עובדים אזרחיים), התשס"ט-2008, בכל הקריאות




היו"ר דוד טל:

	אנחנו עוברים להצעת חוק לתיקון פקודת בתי הסוהר (עובדים אזרחיים). 

עודד ברוק:

	גם הצעת החוק לתיקון פקודת בתי הסוהר וגם הצעת חוק המשטרה מבקשות לאפשר את ההעסקה של אזרחים במשטרה ובשירות בתי הסוהר. הדבר נחוץ לנו מאוד, מכיוון שבסוף חודש מרץ נכנס לתוקף חוק פרץ, החוק שקובע שעובדי חברות כוח-אדם צריכים להפוך להיות מועסקים באמצעות הגוף שמעסיק אותם, ולא באמצעות חברת כוח-האדם. אנחנו מוכנים לקלוט את העובדים האלה אצלנו, אבל נכון להיום המשטרה יודעת לקלוט שוטרים והשב"ס יודע לקלוט סוהרים. 

שלמה מולה נגוסה:

 	זאת אומרת שאתם תקלטו אותם כעובדי משטרה?

עודד ברוק:

	אנחנו נקלוט אותם כעובדי משטרה במשטרה ובשירות בתי הסוהר. אני רק עוד אציין, שהחוק הזה מתואם עם ההסתדרות. 

שלמה מולה נגוסה:

 	 אנחנו בעד. 

היו"ר דוד טל:

	כמדומני, בתוספת הראשונה רשום "מטפל בתינוקות".

עודד ברוק:

	 בשירות בתי הסוהר יש נשים שיושבות בכלא שיש להן תינוקות. עד גיל שנתיים אפשר להחזיק בהם. 

היו"ר דוד טל:

	ובמשטרה אין. 

גדעון סער:

	אדוני היושב ראש, בניגוד לשתי ההצעות הקודמות, אני לא חושב שאנחנו צריכים לתת פטור לשלוש הקריאות. 





עודד ברוק:

	 אנחנו היום רק קריאה ראשונה. אחרי זה, זה ילך לוועדה כמובן. 

גדעון סער:

	נכון. מדובר בחוק שייכנס לתוקף – המצב הוא מצב שיהיה במרץ, ועד לחודש מרץ הכנסת תתכנס, ולכן אני מציע לתת פטור בקריאה הראשונה. 

עודד ברוק:

	 היום אנחנו לא מעבירים את שלוש הקריאות, נצטרך דיון מהותי בוועדה, אבל נשמח אם אפשר לתת היום, כדי שלא נצטרך לבוא פעם נוספת. 

שלמה מולה נגוסה:

 	למה? מה אכפת לך?

עודד ברוק:

	 בסוף מרץ נכנס לתוקף החוק. 

היו"ר דוד טל:

	הכנסת מתכנסת בתחילת מרץ. 

גדעון סער:

	אדוני היושב ראש, אין צורך להפוך את הוועדה הזאת לחותמת גומי. אם מדובר בהליך שלא מסתיים היום, אין שום סיבה לתת פטור בשלוש הקריאות. היינו צריכים לעשות את זה  במקרה של שדרות ובמקרה של רשות השידור, ששניהם נגמרים היום, אבל אין צורך לעשות את זה במקרה הזה. 

היו"ר דוד טל:

	אם כך, אנחנו מצביעים רק על פטור מחובת הנחה על קריאה ראשונה. מי בעד? מי מתנגד? מי נמנע?



הצבעה

בעד – רוב
נגד – מיעוט
בקשת הממשלה להקדים את הדיון בהצעות חוק לתיקון פקודת בתי הסוהר (עובדים אזרחיים) (מס' 39), התשס"ט-2008 בקריאה ראשונה נתקבלה.

היו"ר דוד טל:

	גם הצעת החוק הזאת עברה. אנחנו מצביעים עכשיו על הצעת חוק המשטרה, אותו כנ"ל רק שהתוספת הראשונה קצת שונה. מי בעד פטור מחובת הנחה? מי מתנגד? מי נמנע?








הצבעה

בעד – רוב
נגד – מיעוט
בקשת הממשלה להקדים את הדיון בהצעת חוק המשטרה (דין משמעתי, בירור קבילות שוטרים והוראות שונות) (תיקון מס' 6) (עובדים אזרחיים), התשס"ט-2008 בקריאה ראשונה נתקבלה.

היו"ר דוד טל:

	תודה. גם ההצעה הזאת עברה, ושוב בקריאה ראשונה. 

















































ב. קביעת מסגרת לדיון הסיעתי בנושא: "פעולת צה"ל בעזה והמצב בדרום" – שידון בכינוס פגרה מיוחד היום



היו"ר דוד טל:

	רבותיי חברי הכנסת, אנחנו עוברים לקביעת מסגרת דיון סיעתי בנושא "פעולת צה"ל בעזה והמצב בדרום", שיידון היום בכינוס פגרה מיוחד. יש הצעה של מזכיר הכנסת, בבקשה. יש שתי חלופות. 

מזכיר הכנסת אייל ינון:

	לאחר הפיצולים של השבועות האחרונים, הכנסת היום מונה 17 סיעות. יש לנו שמונה סיעות, שיש בהן מחבר כנסת אחד ועד שלושה חברי כנסת. יש לנו ארבע סיעות, שיש בהן עד שישה חברי כנסת, ועוד חמש סיעות גדולות שיש בהן שבעה חברי כנסת ומעלה. 

     הצעתנו היא שלסיעות הקטנות עד שלושה חברי כנסת כולל, יהיה זמן של שלוש דקות – יש שמונה סיעות כאלה - לסיעות הבינוניות של עד שישה חברי כנסת כולל, יהיה זמן של חמש דקות – יש לנו ארבע סיעות כאלה, ולסיעות הגדולות משבעה חברי כנסת ומעלה יהיה זמן של 10 דקות. זה יוצר מסגרת דיון של שעה וחצי. 

היו"ר דוד טל:

	אגב, אפשר יהיה לפצל גם מי שיש לו 10 דקות וירצה לפצל את זה לחמש וחמש?

ראובן ריבלין:

	כדי שלא תהיה סתימת פיות, אני מציע שלכל הסיעות עד שבעה חברים, תנו להן חמש דקות. 

גדעון סער:

	 אני מקבל את התיקון של חבר הכנסת. חבר הכנסת ראובן ריבלין מציע שתי מדרגות בלבד. 
רונית חייקין:
	
	זה כולל את השרים?

מזכיר הכנסת אייל ינון:

	 כן, זה כולל את השרים. שרים מדברים על חשבון המכסה. 

היו"ר דוד טל:

	מי בעד ההצעה שהוצגה כרגע? מי מתנגד?

קריאה:

	של חמש דקות ושל 10 דקות. 







איתן כבל:

	אדוני היושב ראש, שר הביטחון מדבר על המכסה שלנו?

מזכיר הכנסת אייל ינון:

	 כן, גם שרת החוץ וגם ראש האופוזיציה, כך נקבע. 

היו"ר דוד טל:

	חבר הכנסת איתן, אתה יכול לקבוע אחרת, זו רק הצעה, מי שמחליט זו הוועדה הזאת. הוועדה יכולה לשנות ולומר גם חברי הכנסת וגם השרים. 

ראובן ריבלין:

	ראש האופוזיציה. 

מזכיר הכנסת אייל ינון:

	אני אסביר איך הגענו לנוסחה שהגענו אליה. במקור הכנסת הייתה אמורה להתכנס היום לדיון פגרה מיוחד, על פי חתימות של חברי כנסת בהצעות לסדר-היום, שאינן ההצעה שעכשיו עומדת לדיון במליאה. בגלל ההתרחשויות בסוף השבוע, הוחלט שלקיים דיון היום בנושאים האלה, כמו רשת הביטחון הפנסיוני, דוח מרכז אדווה ואחרים, לא יהיה רלוונטי מבחינת הכנסת. מצד שני היו פניות של סיעות, שרצו לנאום היום בנושא של הפעולה בעזה. 

     לכן שילבנו את הדברים. השארנו את התאריך של הדיון המיוחד היום, כפי שנקבע מראש על הנושאים האחרים, ובהסכמת ראשי הסיעות שהציעו את ההצעות לסדר-היום, הורדנו את ההצעות האלה מסדר-היום, ובמקומן הכנסנו את הנושא האקטואלי של הפעולה בעזה, ולכן שילבנו את זה. היות וסיעת הליכוד היא זאת שיזמה במקור את הדיון שהיה אמור להיות היום, ראש האופוזיציה יפתח את הדיון. 

רונית חייקין:
	
	גם מרצ יזמה. 

מזכיר הכנסת אייל ינון:

	בסדר. אחריו ידבר שר הביטחון, אחריו תדבר שרת החוץ, ואחריהם יתר נציגי הסיעות. חשבנו שכל השלושה האלה ידברו על חשבון המכסה של הסיעות שלהם. 

איתן כבל:

	שר ביטחון הרי צריך להשיב לאנשים. 

גדעון סער:

	אבל זה כשהיינו צמודים לפרוצדורה של הצעה לסדר היום, שבה סיעת הליכוד העלתה - אבל אז לא יכול להיות דיון סיעתי. הסכמנו שכל הסיעות ידברו, וזה הפך למתכונת של 10 דקות. אתה לא צריך יותר מ-10 דקות. 

איתן כבל:

	בסדר, ברור לי. יושב ראש האופוזיציה מדבר רק 10 דקות? אם זה כך, אין לי בעיה. 




קריאה:

	ברק הוכיח שבשלוש דקות הוא - - -

נסים זאב:

	צריך להגביל גם את יושב ראש האופוזיציה בזמן, במקסימום 10 דקות, כי זה אף פעם לא קורה. למה? כי אני חושב שלפעמים הוא גולש למעלה מ-20, 25 דקות. 

איתן כבל:

	כי אם הוא מדבר יותר מדי, זה עובד נגדו... 

היו"ר דוד טל:

	אתה דואג לו...אם זה מקובל, נעבור להצבעה כפי שכרגע הציג המזכיר. מי בעד? מי נגד? מי נמנע?

הצבעה

בעד – כולם
נגד – אין
נמנעים –  אין
ההצעה לקבוע מסגרת כפי שהציע מזכיר הכנסת וכן חמש דקות לסיעות הקטנות והבינוניות ו-10 דקות לסיעות הגדולות  לדיון הסיעתי בנושא "פעולת צה"ל בעזה והמצב בדרום", שיידון בכינוס פגרה מיוחד היום נתקבלה.



היו"ר דוד טל:

	התקבל פה אחד.  

     תודה רבה, אני נועל את הישיבה. 
     
     
     
     
     
     הישיבה ננעלה בשעה 10:30













1


